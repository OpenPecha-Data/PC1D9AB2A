)བསྐང་བ་ནི། ཧྲཱི༔ དབང་ཆེན་ལྷ་ཚོགས་འོད་དཔག་མེད་པ་དང༌། །གསང་བ་ཡེ་ཤེས་རྗེ་བཙུན་གུ་རུ་རྗེ། །བླ་མ་ཡི་དམ་མཁའ་འགྲོ་ཆོས་སྐྱོང་བཅས། །ཐུགས་དམ་གཉན་པོ་བསྐང་བའི་དམ་རྫས་ནི། །མཆོག་ཆེན་མཆོག་ཕྲན་མཚན་དང་ལྡན་པས་བསྐངས། །ས་ལེ་འབྲི་དང་ཤེལ་སྒོང་ལུག་གིས་བསྐང༌། །ཙ་ར་མཁའ་ལྡིང་མདངས་ཀྱིས་བསྐང༌། །བདུད་རྩི་སྨན་གྱི་མཆོད་པས་བསྐང༌། །རཀྟ་དམར་གྱི་ཨརྒྷས་བསྐང༌། །རྨད་དུ་བྱུང་བའི་གཏོར་མས་བསྐང༌། །རྣལ་འབྱོར་ཚོགས་ཀྱི་མཆོད་པས་བསྐང༌། །ཤ་ཆེན་ལང་ལིང་སྣ་ཚོགས་དང༌། །སྣང་གསལ་ཞུན་གྱི་མར་མེས་བསྐང༌། །ཚིལ་ཆེན་གསུར་གྱི་དུད་པས་བསྐང༌། །ཐོད་པ་ལྟག་སྤྲོད་རྔ་སྒྲས་བསྐང༌། །རྐང་ཆེན་དུང་གི་གླིང་བུས་བསྐང༌། །ཐུན་མོང་མཆོད་པ་སྣ་ཚོགས་ཀྱིས། །ལྷ་ཚོགས་རྣམས་ཀྱི་ཐུགས་དམ་བསྐང༌། །མཆོད་དུ་མེད་དེ་གཉིས་མེད་རོལ་པས་མཆོད། །བསྐང་དུ་མེད་དེ་སྐྱེ་མེད་ངང་དུ་བསྐང༌། །སྦྱོར་དུ་མེད་དེ་ཟུང་འཇུག་ཆེན་པོར་སྦྱོར། །བསྒྲལ་དུ་མེད་དེ་མཉམ་ཉིད་དབྱིངས་སུ་བསྒྲལ། །ཡེ་སྦྱོར་ཡེ་སྒྲོལ་ཆེན་པོས་ཐུགས་དམ་བསྐང༌། །ཡིག་བརྒྱ་བཟླས། སྐུའི་རྒྱུད་རྟ་དབུ་ལྔ་པ་ལས་གསུངས་པའི་བསྐང་བ་འདི་ཧྱ་གྷྲྀ་ཝ་ལ་སྦྱར་བ་ངེས་པར་འཐད་སྙམ་ནས་ཅུང་ཟད་ཚིག་ཁ་བསྒྱུར་བ་ཕྲིན་ལས་རྡོ་རྗེས་བཀོད་པའོ།། །།