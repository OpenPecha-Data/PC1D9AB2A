)བདེ་བ་ཅན་གྱི་སྨོན་ལམ་ནི༔ རང་གི་སྤྱི་བོར་པདྨ་དང་ཟླ་བའི་གདན་ལ་འོད་དཔག་མེད༔ ནམ་མཁར་བདེ་བ་ཅན་གྱི་ཞིང་ཁམས་གསལ་ལ༔ ཨོཾ་ཧྲཱི་སྭཱ་ཧཱ༔ ཨ་མི་དྷེ་ཝ་ཧྲཱིཿ པདྨ་ཀུ་རུ་ཧཱཿ སརྦ་སཏྭ་ནཾ༔ མ་ཧཱ་ལོ་ཀ་སྭཱ་ཧཱ༔ བརྒྱ་རྩ་དང་༔ ཧྲཱི༔ བདག་གི་སྤྱི་བོར་འོད་དཔག་མེད༔ དམར་གསལ་མཉམ་བཞག་ལྷུང་བཟེད་བསྣམས༔ སྐྱིལ་ཀྲུང་ཆོས་གོས་སྤྲུལ་སྐུའི་ཚུལ༔ ནམ་མཁའ་ཐམས་ཅད་སྐུ་མཆོག་གི༔ འོད་ཟེར་བདེ་བ་ཅན་གྱི་ཞིང་༔ ལྷ་དང་ལྷ་མོ་སེམས་དཔའ་དང་༔ སེམས་མ་ཉན་ཐོས་མཁའ་འགྲོའི་ཚོགས༔ སྤྱན་རས་གཟིགས་དབང་གཡས་སུ་བཞེངས༔ མཐུ་ཆེན་ཐོབ་པ་གཡོན་ནས་རོལ༔ པདྨ་འབྱུང་གནས་མདུན་དུ་འཁོད༔ སྲས་བཅས་རྒྱལ་བའི་ཐུགས་རྗེས་གཟིགས༔ བདེ་བ་ཅན་དུ་བདག་སོགས་དྲོངས༔ འཆི་འཕོ་བར་དོ་གང་དུ་ཡང་༔ ཚེ་ལན་དབང་པོ་མེད་པ་དང་༔ འདི་ནས་ཚེ་འཕོས་བདེ་བ་ཅན༔ སྣང་བ་མཐའ་ཡས་ཞབས་དྲུང་དུ༔ བདག་སོགས་འགྲོ་རྣམས་སྐྱེ་བར་ཤོག༔ སྣ་ཚོགས་རིན་པོ་ཆེ་ཡི་གཞི༔ སྐྱིད་མོས་ཚལ་དག་ཡིད་འོང་ལ༔ རྨ་བྱ་ལ་སོགས་བྱ་རྣམས་ཀྱང་༔ ཡིད་འོང་སྐད་འབྱིན་གར་དུ་རྩེ༔ རབ་དགའི་ཞིང་དེར་སྐྱེ་བར་ཤོག༔ ཕྱོགས་བཞིར་རིན་ཆེན་གྲམ་བུ་ལ༔ ཡོན་ཏན་བརྒྱད་ལྡན་ཆུ་འབེབས་ཤིང་༔ མུ་ཏིག་ཤེལ་ནི་ཆར་དུ་འབབས༔ འདོད་ཡོན་མཆོད་པ་རང་བཞིན་གྲུབ༔ དྲི་མེད་ཞིང་དེར་སྐྱེ་བར་ཤོག༔ ནོར་བུའི་སྒྲོན་མེ་བགྲང་འདས་འབར༔ དྲི་ཞིམ་སྤོས་མཆོག་ངད་ལྡང་ཅིང་༔ ཨུཏྤལ་ཀུ་མུ་ཏ་ལ་སོགས༔ མེ་ཏོག་སྣ་ཚོགས་རང་གྲུབ་པ༔ འོད་འཕྲོའི་ཞིང་དེར་སྐྱེ་བར་ཤོག༔ བླ་བྲེ་དང་ནི་ཡོལ་བ་ཡང་༔ སྣ་ཚོགས་དར་དང་པཉྩ་ལི༔ ཕྱོགས་དང་ཕྱོགས་མཚམས་ཐམས་ཅད་དུ༔ སིལ་སྙན་ཇི་བཞིན་མདོ་ལུང་བསིལ༔ འོད་འབྱེད་ཞིང་དེར་སྐྱེ་བར་ཤོག༔ འདོད་པའི་ཡོན་ཏན་སྣ་ཚོགས་པ༔ ཡིད་འོང་གདུགས་དང་རྒྱལ་མཚན་བསྒྲེངས༔ སྣ་ཚོགས་རིན་ཆེན་ཁང་བཟང་མཛེས༔ འོད་ལྔའི་འཇའ་ཡི་རྭ་བར་ལྡན༔ སྦྱངས་དཀའི་ཞིང་དེར་སྐྱེ་བར་ཤོག༔ ལྷ་ཡི་བུ་མོ་ལྔ་བརྒྱ་ཡང་༔

བཞིན་སྡུག་སྙན་པའི་གླུ་ལེན་ཅིང་༔ རོལ་མོ་བྲོ་གར་ལ་སོགས་པས༔ ཇི་སྙེད་མཆོད་པ་འབུལ་བར་བྱེད༔ མངོན་གྱུར་ཞིང་དེར་སྐྱེ་བར་ཤོག༔ ལྷ་ཡི་བུ་མོ་ལྔ་བརྒྱས་ཀྱང་༔ རྒྱན་དང་གླུ་གར་རོལ་མོ་སྤྲོ༔ རྫུ་འཕྲུལ་བཞི་ཡི་ཀ་བ་ལ༔ ཚད་མེད་བཞི་ཡི་གདན་བཤམས་ཤིང་༔ རིང་དུ་སོང་བའི་ཞིང་སྐྱེ་ཤོག༔ ལྷ་དང་ལྷ་མོ་དཔག་མེད་ཀྱིས༔ བཀྲ་ཤིས་ངག་ནི་ཅི་མཐུན་འབོད༔ འདོད་དགུ་རིན་ཆེན་གཏེར་བུམ་ལ༔ མི་ཟད་པ་ཡི་ལོངས་སྤྱོད་མངའ༔ མི་གཡོའི་ཞིང་དེར་སྐྱེ་བར་ཤོག༔ དེ་འདྲའི་ལྷ་གནས་ནུབ་ཕྱོགས་དེར༔ སྐྱེ་དང་འཆི་བ་ཡོད་མ་ཡིན༔ པདྨ་ལས་ནི་བརྫུས་ཏེ་འཁྲུངས༔ དེ་ཀུན་ན་དང་རྒས་པ་སྤང་༔ ལེགས་པའི་ཞིང་དེར་སྐྱེ་བར་ཤོག༔ འཆི་བ་ལས་ནི་རྣམ་པར་གྲོལ༔ གཅིག་གིས་གཅིག་ལ་བརྩེ་བ་སྟེ༔ དབང་མཆོག་ས་གཞི་མངོན་དགའ་བ༔ པདྨའི་ཞིང་དེར་དགའ་ཞིང་རོལ༔ ཆོས་སྤྲིན་ཞིང་དེར་སྐྱེ་བར་ཤོག༔ ས་བཅུ་རྫོགས་པའི་སངས་རྒྱས་ཞིང་༔ བདེ་བ་ཅན་ཞེས་པདྨའི་གནས༔ བདེ་ཆེན་སྐྱིད་པའི་རང་བཞིན་ལྡན༔ སྡུག་བསྔལ་དང་ནི་འཕོ་འགྱུར་མེད༔ ཀུན་ཏུ་འོད་དེར་སྐྱེ་བར་ཤོག༔ ཉོན་མོངས་མེད་ཅིང་རྣམ་རྟོག་བྲལ༔ དགྲ་དང་འཚེ་བའི་མིང་མི་གྲགས༔ བདེ་བ་ཆེན་པོའི་རང་བཞིན་ལས༔ སྡིག་པ་མི་གནས་མི་དགེ་བྲལ༔ མ་ཆགས་པདྨར་སྐྱེ་བར་ཤོག༔ ཡེ་ཤེས་ལྔ་ཡི་རང་བཞིན་ལས༔ འོད་གསལ་ཆེན་པོའི་དཀྱིལ་འཁོར་ཆེ༔ ཆགས་པ་ཡོད་ལ་འཇིགས་པ་མེད༔ བསོད་ནམས་ཡེ་ཤེས་རྒྱ་མཚོའི་ཞིང་༔ འཁོར་ལོ་རྫོགས་པའི་ས་ཐོབ་ནས༔ ཡེ་ཤེས་བླ་མའི་ས་མཆོག་ཏུ༔ སེམས་ཅན་མ་ལུས་འདྲེན་གྱུར་ཅིག༔ ངན་སོང་གསུམ་གྱི་གནས་སྟོངས་ཤིང་༔ ངན་འགྲོའི་ས་བོན་མ་ལུས་དག༔ མཐོ་རིས་གསུམ་གྱི་ལས་དག་ཅིང་༔ བསོད་ནམས་སངས་རྒྱས་བྱང་སེམས་ཀྱི༔ གོ་འཕང་མཆོག་ལ་རབ་གནས་ཤོག༔ འོད་དཔག་མེད་དང་སྙིང་རྗེ་ཅན༔ མཐུ་ཆེན་རྡོ་རྗེ་འཛིན་པ་པོ༔ པདྨ་ལས་བྱོན་སློབ་དཔོན་མཆོག༔ བྱང་ཆུབ་སེམས་དཔའ་སེམས་མ་ཡི༔ ཐུགས་བསྐྱེད་སྨོན་ལམ་གང་དེ་དག༔

བདག་ཅག་རྣམས་ཀྱི་འགྲུབ་གྱུར་ཅིག༔ ཅེས་པ་འཕོ་བའི་ཆ་རྐྱེན་དུ་པདྨས་མཛད་བཞིན་བདག་མཁར་ཆེན་བཟའ་མཚོ་རྒྱལ་གྱིས་བྲིས་ནས་སྦས་པའོ༔ ས་མ་ཡ༔ རྒྱ་རྒྱ་རྒྱ༔ སྐུ་གསུང་ཐུགས་ཀྱི་རྒྱ༔ རིག་འཛིན་ཆེན་པོ་སྟག་ཤམ་ནུས་ལྡན་རྡོ་རྗེས་གཏེར་ནས་སྤྱན་དྲངས་པའོ།། །། 