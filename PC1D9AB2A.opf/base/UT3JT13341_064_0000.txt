)སྤྱན་རས་གཟིགས་དབང་ཐུགས་བསྐྱེད་བྱང་ཆུབ་སེམས༔ འོད་དཔག་མེད་པའི་བདེན་སྟོབས་ཐུགས་རྗེའི་འཕྲུལ༔ རྟ་མཆོག་རྒྱལ་པོའི་བསྐྱེད་རྫོགས་ཆོ་ག་ལས༔ དགེ་བའི་རྩ་བར་གྱུར་པ་གང་དེ་དག༔ བརྡལ་ཁྱབ་ཡོངས་རྫོགས་ཀ་དག་ཆེན་པོར་བསྔོ༔ བསྔོ་བ་གང་དག་མཆོག་ཏུ་བསྔོས་པའི་མཐུས༔ ཕྱོགས་དུས་གནས་སྐབས་མཐར་ཐུག་ཐམས་ཅད་དུ༔ བཀྲ་ཤིས་བདེ་ལེགས་དཔལ་འབྱོར་ཕུན་ཚོགས་ནས༔ སངས་རྒྱས་བསྟན་པ་དར་ཞིང་རྒྱས་པ་དང་༔ སེམས་ཅན་ཐམས་ཅད་བདེ་ཞིང་སྐྱིད་པར་ཤོག༔ འགྲོ་རྣམས་ཐེག་ཆེན་ཆོས་ལ་སྤྱོད་གྱུར་ནས༔ ཀུན་བཟང་དགོངས་པའི་ཀློང་དུ་གྲོལ་བར་ཤོག༔ ཐེག་ཆེན་ཆོས་འདིས་འགྲོ་ལ་ཕན་ཐོགས་ཤིང་༔ སངས་རྒྱས་བསྟན་པའི་རྒྱལ་མཚན་འཛུག་པར་ཤོག༔ བདུད་དང་མུ་སྟེགས་ངན་པ་ཕམ་པ་དང་༔ བགེགས་དང་ལོག་འདྲེན་བར་ཆད་མི་མཐུན་རྐྱེན༔ ནད་དང་རིམས་ཡམས་དུས་འཁྲུག་ཞི་བར་ཤོག༔ འདི་ནས་བཟུང་སྟེ་ཐེག་ཆེན་དཀྱིལ་འཁོར་དུ༔ འགྲོ་ཀུན་སྒྲོལ་བའི་ཟམ་པ་ཚུགས་གྱུར་ནས༔ མ་ལུས་སྲིད་པའི་མཚོ་ལས་སྒྲོལ་གྱུར་ཅིག༔ འོད་དཔག་མེད་དང་འཕགས་པ་སྤྱན་རས་གཟིགས༔ རྟ་མཆོག་རྒྱལ་པོ་པདྨ་ཧེ་རུ་ཀའི༔ སྐུ་གསུང་ཐུགས་ཀྱི་དངོས་གྲུབ་མཆོག་ཐོབ་ནས༔ རྡོ་རྗེ་ཐེག་པའི་བསྟན་སྲིད་ཟིན་པར་ཤོག༔ 