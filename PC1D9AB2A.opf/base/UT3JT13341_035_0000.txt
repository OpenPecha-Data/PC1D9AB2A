)གདོད་ནས་དག་པ་ཆོས་ཀྱི་སྐུ། །འཁྲུལ་བྲལ་སྟོང་ཉིད་དབྱིངས་ཀྱི་ངང༌། །ཀུན་བཟང་བླ་མ་པདྨ་འབྱུང༌། །གསོལ་བ་འདེབས་སོ་ཐུགས་རྗེས་གཟིགས། །ཕྱི་ཡི་བར་ཆད་ཕྱི་རུ་ཟློག །ནང་གི་བར་ཆད་ནང་དུ་ཞི། །གསང་བའི་བར་ཆད་དབྱིངས་སུ་དེངས། །བསམ་པ་ལྷུན་གྱིས་འགྲུབ་པར་མཛོད། །གསལ་མདངས་ཆེན་པོ་ལོངས་སྤྱོད་རྫོགས། །བདེ་ཆེན་ཕྱག་རྒྱ་ཆེན་པོའི་ངང༌། །ཡི་དམ་བླ་མ་པདྨ་འབྱུང༌། །གསོལ་བ་འདེབས་སོ་ཐུགས་རྗེས་གཟིགས། །ཕྱི་ཡི་བར་ཆད་ཕྱི་རུ་ཟློག །ནང་གི་བར་ཆད་ནང་དུ་ཞི། །གསང་བའི་བར་ཆད་དབྱིངས་སུ་དེངས། །བསམ་པ་ལྷུན་གྱིས་འགྲུབ་པར་མཛོད། །སྣ་ཚོགས་འཛིན་བྲལ་སྤྲུལ་པའི་སྐུ། །གང་འདུལ་སྒྱུ་འཕྲུལ་རོལ་པའི་ངང༌། །མཁའ་འགྲོའི་བླ་མ་པདྨ་འབྱུང༌། །གསོལ་བ་འདེབས་སོ་ཐུགས་རྗེས་གཟིགས། །ཕྱི་ཡི་བར་ཆད་ཕྱི་རུ་ཟློག །ནང་གི་བར་ཆད་ནང་དུ་ཞི། །གསང་བའི་བར་ཆད་དབྱིངས་སུ་དེངས། །བསམ་པ་ལྷུན་གྱིས་འགྲུབ་པར་མཛོད། །རྩ་བའི་བླ་མའི་ངོ་བོ་ཉིད། །རྩ་གསུམ་ཀུན་འདུས་ཐུགས་རྗེ་ཅན། །རྩ་བའི་བླ་མ་པདྨ་འབྱུང༌། །གསོལ་བ་འདེབས་སོ་ཐུགས་རྗེས་གཟིགས། །ཕྱི་ཡི་བར་ཆད་ཕྱི་རུ་ཟློག །ནང་གི་བར་ཆད་ནང་དུ་ཞི། །གསང་བའི་བར་ཆད་དབྱིངས་སུ་དེངས། །བསམ་པ་ལྷུན་གྱིས་འགྲུབ་པར་མཛོད། །རྩ་བར་བརྒྱུད་པའི་བླ་མ་དང༌། །ཡི་དམ་མཁའ་འགྲོ་ཆོས་སྐྱོང་དང༌། །ཁྱད་པར་སྔགས་བདག་མ་མོ་ལ། །གསོལ་བ་འདེབས་སོ་ཐུགས་རྗེས་གཟིགས། །ཕྱི་ཡི་བར་ཆད་ཕྱི་རུ་ཟློག །ནང་གི་བར་ཆད་ནང་དུ་ཞི། །གསང་བའི་བར་ཆད་དབྱིངས་སུ་དེངས། །བསམ་པ་ལྷུན་གྱིས་འགྲུབ་པར་མཛོད། །དེང་ནས་བྱང་ཆུབ་མཆོག་གི་བར། །འབྲལ་མེད་རྗེས་སུ་བཟུང་བ་དང༌། །རྐྱེན་ཕྱི་ནང་གི་བར་ཆད་ཞི་བ་དང༌། །མཆོག་ཐུན་མོང་གི་དངོས་གྲུབ་སྩལ་དུ་གསོལ། །ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ། 

ཞེས་པའི་བར་ཆད་ལམ་སེལ་འདིའང་གཉེར་པ་ཨོ་རྒྱན་སྐལ་བཟང་དབུས་སུ་ཁྲི་འབུལ་འགྲོ་ཁར་ནང་ནུབ་བར་ཆད་སེལ་བའི་གསོལ་འདེབས་ཞིག་དགོས་ཤེས་བསྐུལ་ངོར། ལྡེམ་ཤུལ་འབའ་རབ་སྒར་དུ་སྟག་ཤམ་པས་བྲིས་པ་དོན་ལྡན་དུ་གྱུར་ཅིག། །།