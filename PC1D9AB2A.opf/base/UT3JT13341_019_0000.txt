)ན་མོ་རཏྣ་གུ་རུ་ཡེ། རང་སྤྱི་གཙུག་པདྨ་ཉི་ཟླའི་སྟེང༌། །རང་གསང་སྔགས་ཞུས་པའི་བླ་མ་དེ། །གནས་སེམས་ཅན་སངས་རྒྱས་གང་ཡང་རུང༌། །དོན་རྡོ་རྗེ་འཆང་དུ་བསྒོམ་གསུངས་ཕྱིར། །རྗེ་རྩ་བའི་བླ་མ་བདེ་བྱེད་རོལ། །སྐུ་གསུམ་གྱི་བླ་མ་ཡི་དམ་ལྷ། །དོན་གཅིག་ཏུ་བསྡུས་པའི་ངོ་བོ་ཉིད། །སྐུ་སྔགས་ཆས་ལྕང་ལོ་རྡོ་རྗེ་བུམ། །ཞལ་ཞི་འཛུམ་སྤྱན་གསུམ་བདག་ལ་གཟིགས། །དཔལ་རྩ་བརྒྱུད་བླ་མ་སྤྲིན་ལྟར་འཁྲིགས། །དོན་སྒྲུབ་བརྒྱུད་བླ་མ་ཆར་ལྟར་འབེབས། །ལྷ་ཡི་དམ་ཆོས་སྐྱོང་རྡུལ་ལྟར་འཚུབས། །བདག་གསོལ་བ་འདེབས་སོ་བླ་མ་རྗེ། །སྡིག་ཉམས་ཆག་ཉེས་ལྟུང་མི་དགེ་བཤགས། །བདག་ལུས་དགེ་ལོངས་སྤྱོད་ཕྱི་ནང་གསང༌། །མཆོག་དམ་རྫས་ཤ་ལྔ་བདུད་རྩི་ལྔ། །ཚོགས་ཡེ་ཤེས་བདུད་རྩིའི་མཆོད་པ་བཞེས། །དཔལ་གྲུབ་པའི་གསང་སྔགས་རྗེས་ཡི་རང༌། །མཆོག་ཐེག་ཆེན་ཆོས་གསུངས་མི་འདའ་བཞུགས། །དགེ་འགྲོ་བ་མ་གྱུར་ཀུན་ལ་བསྔོ༌། །དེ་ཐམས་ཅད་སངས་རྒྱས་མྱུར་ཐོབ་ཤོག །ཨེ་མ་དྲིན་ཆེན་བླ་མ། རྙེད་དཀའི་དལ་འབྱོར་རིན་ཆེན། །ཐོབ་ཀྱང་མི་རྟག་འཇིག་སླ། །རླུང་གསེབ་མར་མེ་ལྟ་བུ། །འཇིག་རྟེན་བདེ་བ་ཁབ་ཀྱི། །རྩེ་ཙམ་འགྱུར་བའི་ཆོས་ཅན། །འཆི་བདག་ནམ་མཁའི་ཐོག་རྒོད། །སྒྱུ་ལུས་ནམ་སྟོར་མི་ཤེས། །འདུག་ཆེས་ཤོམ་ར་མང་འདིང༌། །ལས་ངན་ཆོས་དྲེད་ང་ལ། །ཐུགས་རྗེས་མྱུར་བར་གཟིགས་ཤིག །བླ་མ་མི་རུ་བཟུང་ཞིང༌། །གདམས་ངག་དཔེ་རུ་བླངས་ནས། །སྟོང་ཉིད་ཀུན་རྫོབ་བསླད་ལ། །སྣང་བ་བླ་མར་འཆར་ཞིང༌། །སྒྲ་གྲགས་སྔགས་རླུང་སྒྲོགས་ཤིང༌། །དྲན་རྟོག་ཆོས་སྐུའི་རོལ་པ། །བླ་མ་རྗེ་ཡིས་བྱིན་གྱིས་རློབས་ཤིག །

རྒྱང་འབོད་ལན་གསུམ། ཨོཾ་ཨཱཿགུ་རུ་ཀརྨ་ཀིརྟི་ཤ་ས་དྷ་ར་ས་ག་ར་སིདྡྷི་ཧཱུྃ། རྗེ་བླ་མའི་ཐུགས་ཀར་ཟླ་སྟེང་ཧྲཱིཿ སྔགས་དེ་འཁོར་འོད་ཟེར་ཚོགས་ཡར་མར། །དེ་འཕྲོས་པས་རྒྱལ་མཆོད་བྱིན་བསྡུས་ནས། །མར་འགྲོ་དྲུག་སྒྲིབ་སྦྱངས་སངས་རྒྱས་ཀྱི། །སར་བཀོད་ནས་བླ་མའི་གནས་ལྔར་འོད། །དཀར་དམར་མཐིང་སེར་ལྗང་བར་མ་ཆད། །རང་གནས་ལྔར་ཐིམ་པས་སྐུ་ལྔ་ཐོབ། །མཐར་བླ་མ་རང་སེམས་དབྱེར་མེད་འདྲེས། །སེམས་གང་ཤར་ལྷུག་པའི་ངོ་བོར་སྐྱོང༌། །དེའི་དགེ་བས་བདག་གཞན་སངས་རྒྱས་ཤོག ། ཅེས་པ་ཀརྨ་རབ་དགའ་ཞེས་པ་ཡིས། །བླ་སྒྲུབ་དགོས་ཤེས་བསྐུལ་ངོར་ཁྱིམ་ཐབས་པ། །ཀརྨ་བསྟན་འཛིན་རྒྱ་མཚོ་རང་ལོ་ནི། །སོ་བརྒྱད་ལྕགས་བྱི་ལོ་ལ་སྒྲུབ་པའི་གནས། །བཀྲ་ཤིས་ཆོས་གླིང་གུ་རུ་ནོར་བུ་དང༌། །སྒྲུབ་པ་བཀའ་བརྒྱད་སྒྲུབ་ཆེན་ཟུང་འབྲེལ་སྐབས། །སྣང་གསལ་ངོགས་སུ་སུག་བྲིས་བྱས་པའི་དགེས། །འགྲོ་ཀུན་རྡོ་རྗེ་འཛིན་པའི་ས་ཐོབ་ཤོག། །། 