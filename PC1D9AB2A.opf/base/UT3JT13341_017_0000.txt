)བླ་མའི་རྣམ་ཐར་འོད་ཀྱི་དྲྭ་བ་འཇའ་ཚོན་སྤེལ་ལེགས་ཞིང་འདིར་མཛད་ཚུལ་ཞེས་བྱ་བ་བཞུགས་སོ།། ན་མོ་གུ་རུ་བཱཻ་གྷྲྀ་སིདྡྷི་ཧྲཱིཿ སྐུ་གསུམ་མཐའ་ཡས་ཐུགས་རྗེའི་རང་བཞིན་ཅན། །ཁ་བ་ཅན་དུ་འདྲེན་མཆོག་སྤྲུལ་པའི་སྐུ། །མི་ཟད་ཆོས་ཀྱི་གཏེར་ལ་མངའ་བརྙེས་པའི། །བསམ་གཏན་རྡོ་རྗེའི་ཞབས་ལ་གསོལ་བ་འདེབས། །རྒྱལ་བའི་ཞིང་ཁམས་དག་པ་ཆེན་པོ་རུ། །ལུག་ལོར་བལྟམས་ནས་དག་སྣང་དཔག་མེད་བསྐྱེད། །ཕྱག་ཞབས་རྗེས་བཞག་དག་སྣང་གནས་སྒོ་ཕྱེས། །སྟག་ཤམ་རྡོ་རྗེའི་ཞབས་ལ་གསོལ་བ་འདེབས། །མཚན་ལྡན་བླ་མའི་དྲུང་དུ་རིམ་གཉིས་ཀྱི། །སྨིན་གྲོལ་ཕྱག་རྫོགས་ཟབ་ཁྲིད་གདམས་པ་ཐོབ། །ཉིན་མཚན་འཁོར་ཡུག་ཉམས་ལེན་གཅིག་དྲིལ་མཛད། །ཤཱཀྱ་བསྟན་འཛིན་ཞབས་ལ་གསོལ་བ་འདེབས། །བསྐྱེད་རྫོགས་དབྱེར་མེད་འོད་གསལ་ངང་དུ་འདྲེས། །མཉམ་རྗེས་གཉིས་མེད་དག་པའི་ཆོས་སྐུར་གྲོལ། །ཟབ་ཆོས་སྤྱན་དྲངས་བདག་གཞན་སྨིན་གྲོལ་བཀོད། །རྩ་བའི་བླ་མའི་ཞབས་ལ་གསོལ་བ་འདེབས། །དེ་ལྟར་མོས་དང་དད་པས་གསོལ་བཏབ་པས། །ཚེ་འདིར་ཆགས་མེད་དབེན་པའི་རི་ཁྲོད་འགྲིམ། །ལོང་མེད་གདོད་ནས་སྒྲུབ་ལ་བརྩོན་པ་དང༌། །ས་ལམ་གེགས་དང་བར་ཆད་མི་འབྱུང་ཞིང༌། །སྟོང་ཉིད་ཕྱག་རྒྱ་ཆེན་པོར་གྲོལ་བར་ཤོག །ཅེས་པས་བླ་མ་ནང་ནུབ་མདུན་དུ་བསྒོམ། ཉིན་མོ་སྤྱི་བོར་ནུབ་མོ་སྙིང་ཁར་བསྒོམ། །དབང་བཞི་ཞུས་ལ་རང་སེམས་དབྱེར་མེད་བསྲེས། །བདེ་སྡུག་སྣ་ཚོགས་ཅི་དང་ཅི་བྱུང་ཡང༌། །བླ་མ་མ་གཏོགས་བློ་གཏད་གཞན་མ་བྱེད། །ཉམས་ལེན་སྒྲུབ་དང་ལས་སྦྱོར་བླ་མ་མཛོད། །འཆི་ཁ་སྤྱི་བོར་བསྒོམ་ལ་འཕོ་བ་མཛོད། །འདི་ཕྱིའི་རེ་ལྟོས་བར་དོའི་སྐྱེལ་མ་ཆོག །དེ་ལྟར་བྱས་ན་འབྲལ་མེད་བླ་མ་ཡིས། །མི་བསླུ་ངེས་པར་བཀའ་ལུང་ཡོངས་ལ་གྲགས། །དེ་ལྟར་བརྗོད་འདིས་མཁའ་མཉམ་འགྲོ་བ་དྲུག །རྡོ་རྗེ་འཛིན་པ་བླ་མའི་ས་ཐོབ་ཤོག ། ཅེས་རྣལ་འབྱོར་པ་བསམ་གཏན་རྡོ་རྗེ་ངས་པདྨ་འོད་ཀྱི་ནུབ་ཕྱོགས་མཚལ་རི་བདེ་བ་ཆེན་པོའི་དབེན་ཁྲོད་དུ།

སྟག་རིའི་ཕྱོགས་ནས་བྱུང་བའི་ཀུན་བཟང་སྙིང་པོ་ཞེས་དད་ཞེན་ལྷག་པར་ཆེ་བ་དེས་བསྐུལ་ངོར་སྦྱར་བའོ།། །།