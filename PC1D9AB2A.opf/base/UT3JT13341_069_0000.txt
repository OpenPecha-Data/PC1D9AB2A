) རྒྱལ་བའི་དགོངས་པ་མ་གཡེལ་ཞིང༌། །རིག་འཛིན་བརྡ་བརྒྱུད་མ་འཆོལ་བ། །གསང་སྔགས་དགོངས་པ་འདུས་ཆེན་གྱི། །བསྟན་པ་ཕྱོགས་བཅུར་རྒྱས་གྱུར་ཅིག །གང་ཟག་སྙན་བརྒྱུད་མ་འཁྲུགས་ཤིང༌། །མཁའ་འགྲོའི་གཏད་རྒྱ་མ་འཆོལ་བ། །གསང་སྔགས་དགོངས་པ་འདུས་ཆེན་གྱི། །བསྟན་པ་ཕྱོགས་བཅུར་རྒྱས་གྱུར་ཅིག །སྨོན་ལམ་ལས་འཕྲོ་མཐའ་བཙན་ཞིང༌། །ཤོག་སེར་ཚིག་བརྒྱུད་ལྡན་པ་ཡི། །གསང་སྔགས་དགོངས་པ་འདུས་ཆེན་གྱི། །བསྟན་པ་ཕྱོགས་བཅུར་རྒྱས་གྱུར་ཅིག །དབང་བཞིའི་ཆུ་བོ་མ་ནུབ་པ། །ཡེ་ཤེས་བཞི་རུ་སྨིན་ནུས་པའི། །གསང་སྔགས་དགོངས་པ་འདུས་ཆེན་གྱི། །བསྟན་པ་ཕྱོགས་བཅུར་རྒྱས་གྱུར་ཅིག །གྲོལ་བྱེད་ཁྲིད་ཀ་མ་ལོག་པ། །ངེས་པའི་དོན་ལ་མངོན་སྦྱོར་བ། །གསང་སྔགས་དགོངས་པ་འདུས་ཆེན་གྱི། །བསྟན་པ་ཕྱོགས་བཅུར་རྒྱས་གྱུར་ཅིག །མདོ་སྔགས་ཐེག་པ་མ་ལུས་པ། །བསྟན་པ་གཅིག་ཏུ་རྫོགས་པ་ཡི། །གསང་སྔགས་དགོངས་པ་འདུས་ཆེན་གྱི། །བསྟན་པ་ཕྱོགས་བཅུར་རྒྱས་གྱུར་ཅིག །དུས་གསུམ་རྒྱལ་བ་ཐམས་ཅད་ཀྱི། །གསང་མཛོད་དགོངས་པ་དྲིལ་བ་ཡི། །གསང་སྔགས་དགོངས་པ་འདུས་ཆེན་གྱི། །བསྟན་པ་ཕྱོགས་བཅུར་རྒྱས་གྱུར་ཅིག །ཚེ་གཅིག་རྫོགས་པའི་བྱང་ཆུབ་གང༌། །མངོན་གསུམ་ཉིད་ལ་ཐོབ་བྱེད་པའི། །གསང་སྔགས་དགོངས་པ་འདུས་ཆེན་གྱི། །བསྟན་པ་ཕྱོགས་བཅུར་རྒྱས་གྱུར་ཅིག །ཞི་རྒྱས་དབང་དྲག་ཕྲིན་ལས་བཞི། །སྐད་ཅིག་ཉིད་ལ་འགྲུབ་བྱེད་པའི། །གསང་སྔགས་དགོངས་པ་འདུས་ཆེན་གྱི། །བསྟན་པ་ཕྱོགས་བཅུར་རྒྱས་གྱུར་ཅིག །རྩ་བ་གསུམ་གྱི་བྱིན་རླབས་དང༌། །རིག་འཛིན་བརྒྱུད་པའི་བདེན་སྟོབས་ཀྱིས། །གསང་སྔགས་དགོངས་པ་འདུས་ཆེན་གྱི། །བསྟན་པ་ཕྱོགས་བཅུར་རྒྱས་གྱུར་ཅིག །འཛམ་གླིང་བྱེ་བ་ཕྲག་བརྒྱ་རུ། །ནམ་ཡང་ནུབ་པ་མེད་པ་རུ། །གསང་སྔགས་དགོངས་པ་འདུས་ཆེན་གྱི། །བསྟན་པ་ཕྱོགས་བཅུར་རྒྱས་གྱུར་ཅིག །

ཅེས་གསང་ཆེན་དགོངས་པ་འདུས་ཆེན་གྱི་བསྟན་པ་སྲིད་རྩེར་རྒྱས་པའི་སྨོན་ལམ་བདེན་ཚིག་འདི་ཡང་འཁོར་ལོའི་མགོན་པོ་དྷརྨ་སྭ་མིས་རྩ་རི་ཏྲ་ཟིལ་ཆེན་རྡོ་རྗེ་གསང་བའི་ཕུག་པར་འཛུག་རྒྱུར་ལྷ་དར་ལ་བཀོད་དེ་སྩལ་བ་དགེའོ།། །།