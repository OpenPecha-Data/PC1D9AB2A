)གསང་སྔགས་སྔ་འགྱུར་བཀའ་གཏེར་བླ་མ་བརྒྱུད་པའི་ཕྲེང་བ་ལ་གསོལ་འདེབས་དངོས་གྲུབ་གཏེར་མཛོད་ཅེས་བྱ་བ་བཞུགས་སོ།། ཐོག་མའི་མགོན་པོ་ཆོས་སྐུ་ཀུན་ཏུ་བཟང༌། །རིག་མདངས་ལོངས་སྐུ་རིགས་ལྔ་རྡོ་རྗེ་འཆང༌། །རྡོར་སེམས་མཆོག་གི་སྟོན་པ་བཅུ་གཉིས་སོགས། །དགོངས་བརྒྱུད་བླ་མ་རྣམས་ལ་གསོལ་བ་འདེབས། །སྣང་བ་མཐའ་ཡས་རྟ་ཕག་རིགས་གསུམ་མགོན། །དགའ་རབ་རྡོ་རྗེ་ཤྲཱི་སེངྷ་དང༌། །དབང་གི་རྒྱལ་མོ་རིག་འཛིན་རྣམ་པ་བརྒྱད། །བརྡ་བརྒྱུད་བླ་མ་རྣམས་ལ་གསོལ་བ་འདེབས། །དུས་གསུམ་རྒྱལ་བ་ཀུན་དངོས་པདྨ་འབྱུང༌། །རྒྱལ་ཡུམ་མཚོ་རྒྱལ་ཐུགས་སྲས་ཨ་ཙརྻ། །ཆོས་རྒྱལ་ཁུ་དབོན་རྗེ་འབངས་ཉེར་ལྔ་སོགས། །སྙན་བརྒྱུད་བླ་མ་རྣམས་ལ་གསོལ་བ་འདེབས། །རྡོ་རྗེ་ཆོས་དང་ཀུ་ཀུ་རྒྱལ་པོ་ཛཿ རྒྱ་བོད་མཁས་གྲུབ་རྣམས་དང་སོ་ཟུར་གནུབས། །གསང་བདག་སྒྲོ་ཕུག་གཡུང་སྟོན་ཆེན་པོ་སོགས། །བཀའ་བརྒྱུད་བླ་མ་རྣམས་ལ་གསོལ་བ་འདེབས། །མངའ་བདག་ཉང་རལ་ཆོས་ཀྱི་དབང་ཕྱུག་དང༌། །འཁྲུལ་མེད་གླིང་པ་བཅུ་གཅིག་དྲི་མེད་གསུམ། །རྒོད་ཀྱི་ལྡེམ་འཕྲུ་པདྨ་དབང་རྒྱལ་སོགས། །གཏེར་བརྒྱུད་བླ་མ་རྣམས་ལ་གསོལ་བ་འདེབས། །ཏིང་འཛིན་བཟང་པོ་ལྡང་མ་ལྷུན་གྱི་རྒྱལ། །ལྕེ་བཙུན་ཡབ་སྲས་ཉང་སྟོན་སྐུ་མཆེད་དང༌། །མེ་ལོང་ཀུ་མ་ར་དང་རང་བྱུང་སོགས། །སྙིང་ཐིག་བརྒྱུད་པ་རྣམས་ལ་གསོལ་བ་འདེབས། །མ་ལུས་བརྒྱུད་པའི་ཆུ་བོ་ཀུན་འདུས་ཤིང༌། །སྨིན་དང་གྲོལ་བའི་གདམས་པ་ཇི་སྙེད་པ། །རྒྱལ་ཐབས་སྤྱི་བླུག་ཚུལ་དུ་སྩོལ་མཛད་པ། །ནུས་ལྡན་རྡོ་རྗེ་འཆང་ལ་གསོལ་བ་འདེབས། །ཇི་སྙེད་ཤེས་བྱ་རྒྱ་མཚོའི་ཕ་རོལ་སོན། །ཇི་ལྟའི་རང་བྱུང་བདེན་དོན་ཆོས་ཉིད་གཟིགས། །ཟབ་གསང་འཁོར་ལོའི་གཙོ་བོ་རིགས་ཀུན་བདག །ཆོས་རྗེ་གླིང་པའི་ཞབས་ལ་གསོལ་བ་འདེབས། ༈ །རྒྱལ་ཀུན་ངོ་བོ་མཚོ་སྐྱེས་པད་འབྱུང་གི །ཐུགས་རྗེའི་བདེན་སྟོབས་རྒྱལ་བ་བྱང་ཆུབ་འཕྲུལ། །གསང་ཆེན་དགོངས་འདུས་སྨིན་གྲོལ་བདུད་རྩིའི་ཆར། །འབེབས་མཛད་བསམ་གཏན་བསྟན་འཛིན་ལ་གསོལ་བ་འདེབས། །རིགས་ཀུན་ཁྱབ་བདག་དཔལ་ལྡན་བླ་མ་ཡི། །བྱིན་རླབས་མཆོག་ཐོབ་གནས་ལུགས་རང་ཞལ་གཟིགས། །འཕྲུལ་སྣང་བདེན་མེད་ཞིག་པའི་རྣལ་འབྱོར་པ། །རིག་འཛིན་དབང་རྒྱལ་ཞབས་ལ་གསོལ་བ་འདེབས། །ཀུན་ཏུ་དགེ་ལེགས་རྒྱ་མཚོའི་དཔལ་བཟང་པོ། །ནམ་བཞག་གཏན་བདེའི་མཁའ་དབྱིངས་རྡོ་རྗེ་ཡི། །རྒྱལ་མཆོག་རིགས་ལྔའི་བྱིན་རླབས་འཕོ་བ་ཡི། །ཀུན་བཟང་ནམ་མཁའ་རྡོ་རྗེ་ལ་གསོལ་བ་འདེབས། །རིགས་ཀུན་ཁྱབ་བདག་པད་འབྱུང་བསམ་གཏན་གླིང༌། །གང་གི་སྒྱུ་འཕྲུལ་རྗེས་ཆགས་བསྟན་འགྲོའི་དཔལ། །ཆོས་དོན་གནད་གསུམ་གོང་མའི་ལམ་བགྲོད་པའི། །ཀུན་བཟང་པདྨ་རྣམ་རྒྱལ་ལ་གསོལ་བ་འདེབས། །ཨོ་རྒྱན་ཆེན་པོའི་ཟབ་གཏེར་གདམས་པའི་མཛོད། །རྟ་མཆོག་དགོངས་འདུས་ཆོས་ཀྱི་སྙན་གྲགས་རྔས། །ས་གསུམ་འགེང་མཛད་རྒྱལ་བའི་གདུང་འཚོབ་པ། །དཔལ་ལྡན་བླ་མའི་ཞབས་ལ་གསོལ་བ་འདེབས། །རིག་འཛིན་འཁོར་ལོའི་མགོན་དེའི་ཕྲིན་ལས་1$0000027ཀྱི། །ཟློས་གར་གསང་ཆེན་འདུས་པ་ཟབ་མོའི་མཛོད། །སྨིན་གྲོལ་བདུད་རྩི་འཇོ་བའི་བུམ་པ་བཟང༌། །པདྨ་ལྷུན་གྲུབ་དབང་རྒྱལ་ལ་གསོལ་བ་འདེབས། །དུས་གསུམ་རྒྱལ་བའི་ཕྲིན་ལས་སྒྱུ་འཕྲུལ་གར། །རྡོ་རྗེ་སློབ་དཔོན་མཆོག་གི་སྐུར་སྟོན་པ། །བཀའ་དྲིན་མཉམ་མེད་ཁྱབ་བདག་འཁོར་ལོའི་མགོན། །བསྟན་འཛིན་རྒྱ་མཚོའི་ཞབས་ལ་གསོལ་བ་འདེབས། །རྒྱལ་བསྟན་ནོར་འཛིན་ཡངས་པའི་སྐྱེད་ཚལ་དུ། །སྐལ་བཟང་འདུས་པ་འདབ་སྟོང་བྱེ་བའི་མགོན། །གྲུབ་རིགས་ཉི་གཞོན་གསར་པའི་གཉེན་གྱུར་པ། །སྐྱབས་མགོན་མེ་ཏོག་རྒྱལ་པོ་ལ་གསོལ་བ་འདེབས། །པདྨ་བདེ་བྱེད་རོལ་པའི་མཁའ་དབྱིངས་ནས། །དབང་ཆེན་དགོངས་འདུས་ནོར་བུའི་འོད་སྟོང་བརྡལ། །སྨོན་ལམ་རླུང་གི་འཁོར་ལོའི་ཞིང་དུ་དྲངས། །སེང་ཧ་གུ་རུའི་ཞབས་ལ་གསོལ་བ་འདེབས། །དག་མཉམ་གཞི་ཡི་གནས་ལུགས་ཇི་བཞིན་རྟོགས། །བསྐྱེད་རྫོགས་ལམ་གྱི་རྣལ་འབྱོར་མཐའ་རུ་ཕྱིན། །ཟུང་འཇུག་འབྲས་བུ་མངོན་གྱུར་ཚེ་ལ་དབང༌། །མཆོག་ཏུ་གྲུབ་པའི་ཞབས་ལ་གསོལ་བ་འདེབས། །བསྐལ་མང་ཚོགས་གཉིས་བསྐྲུན་པའི་ལེགས་བྱས་ཀྱིས། །བྱང་ཆུབ་སེམས་མཆོག་གཟུགས་སྐུའི་རོལ་གར་ལས། །གཞན་ཕན་མཁའ་དང་མཉམ་པའི་ཕྲིན་ལས་ཅན། །མཚུངས་མེད་བླ་མ་མཆོག་ལ་གསོལ་བ་འདེབས། །འོག་མིན་ཆོས་ཀྱི་དབྱིངས་ཀྱི་ཕོ་བྲང་དུ། །དུས་གསུམ་སངས་རྒྱས་ཀུན་གྱི་ངོ་བོ་ཉིད། །རང་སེམས་ཆོས་སྐུ་མངོན་སུམ་སྟོན་མཛད་པ། །རྩ་བའི་བླ་མའི་ཞབས་ལ་གསོལ་བ་འདེབས། །ཆོས་སྐུ་སྣང་མཐའ་ལོངས་སྐུ་སྤྱན་རས་གཟིགས། །སྤྲུལ་སྐུ་པད་འབྱུང་མཚོ་རྒྱལ་ས་ལེ་འོད། །རྒྱལ་སྲས་ལྷ་རྗེ་རིག་འཛིན་ཡབ་སྲས་བཅས། །དོན་བརྒྱུད་བླ་མ་རྣམས་ལ་གསོལ་བ་འདེབས། །སྐྱེ་བ་ཀུན་ཏུ་གསང་ཆེན་རྡོ་རྗེ་ཡི། །ཐེག་དགུའི་གཞུང་ལམ་ཆེན་པོར་རབ་ཞུགས་ནས། །བཤད་སྒྲུབ་ཐོས་བསམ་སྒོམ་དང་ཕྲིན་ལས་བཞིས། །རང་གཞན་དོན་གཉིས་ལྷུན་གྱིས་འགྲུབ་པར་ཤོག

།1$0000022དགོངས་བརྒྱུད་བླ་མ་རྣམས་ཀྱི་བཀྲ་ཤིས་ཤོག །བླ་མ་རྣམས་ལ་མཆོད་པ་འབུལ། །ཅེས་ཚིག་འོག་མ་ཀུན་ལ་ཚིག་ཕྲད་བསྒྱུར་ཁ་རིག་པའི་ཤེས། འཁོར་ལོའི་མགོན་པོ་དྷརྨཱ་སྭ་མིས་མཛད་པའོ།། །། 