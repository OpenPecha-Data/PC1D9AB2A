)))དམ་ཆོས་རྟ་མགྲིན་སྙིང་ཐིག་སྙིང་པོ་དོན་སྦྱོར་གྱི་སྤྲ་ཁྲིད་བར་དོའི་གསོལ་འདེབས་བྱིན་རླབས་ཀྱི་སྙིང་པོ་ཅན་བཞུགས་སོ༔ ཨོཾ་ཨཱཿཧཱུྃ༔ དམིགས་མེད་སྤྲོས་དང་བྲལ་བའི་ཕོ་བྲང་ནས༔ ཆོས་སྐུ་ཀུན་བཟང་ཡབ་ཡུམ་ལ་གསོལ་བ་འདེབས༔ ལྷུན་གྲུབ་འོད་ལྔ་འཁྲིགས་པའི་ཕོ་བྲང་ནས༔ ལོངས་སྐུ་ཞི་ཁྲོ་ཡབ་ཡུམ་ལ་གསོལ་བ་འདེབས༔ ཐུགས་རྗེ་ཕྱོགས་རིས་མེད་པའི་ཕོ་བྲང་ནས༔ སྤྲུལ་སྐུ་རྡོ་རྗེ་འཆང་ཆེན་ལ་གསོལ་བ་འདེབས༔ དུར་ཁྲོད་མེ་རི་འབར་བའི་ཕོ་བྲང་ནས༔ སྟོན་པ་རྡོ་རྗེ་སེམས་དཔའ་ལ་གསོལ་བ་འདེབས༔ སྣང་སེམས་འཛིན་པ་བྲལ་བའི་ཕོ་བྲང་ནས༔ རིག་འཛིན་དགའ་རབ་རྡོ་རྗེ་ལ་གསོལ་བ་འདེབས༔ དཔལ་རི་པདྨ་འོད་ཀྱི་ཕོ་བྲང་ནས༔ ཨོ་རྒྱན་ཡབ་ཡུམ་གཉིས་ལ་གསོལ་བ་འདེབས༔ སྣང་སྲིད་བདེ་ཆེན་རོལ་པའི་ཕོ་བྲང་ནས༔ སྤྲུལ་སྐུ་ཆོས་བློ་མགོན་པོ་ལ་གསོལ་བ་འདེབས༔ རྫུ་འཕྲུལ་སྣ་ཚོགས་སྟོན་པའི་ཕོ་བྲང་ནས༔ གྲུབ་ཆེན་མཆོག་ལྡན་རྡོ་རྗེ་ལ་གསོལ་བ་འདེབས༔ སྤྱི་གཙུག་ཉི་ཟླ་པདྨའི་གདན་སྟེང་ནས༔ དྲིན་ཆེན་རྩ་བའི་བླ་མ་ལ་གསོལ་བ་འདེབས༔ བྲག་དཀར་ལྷ་ཆུ་གཏེར་གནས་ཀྱི་ཕོ་བྲང་ནས༔ དམ་ཆོས་སྙིང་པོ་དོན་སྦྱོར་ལ་གསོལ་བ་འདེབས༔ རང་ལུས་དག་པ་ལྷ་ཡི་ཕོ་བྲང་ནས༔ ཡི་དམ་རྟ་ཕག་ཡབ་ཡུམ་ལ་གསོལ་བ་འདེབས༔ དག་སྣང་ཕྱོགས་རིས་མེད་པའི་ཕོ་བྲང་ནས༔ ཆོས་མཛད་གོང་མ་རྣམས་ལ་གསོལ་བ་འདེབས༔ རང་ལུས་འཁོར་ལོ་ལྔ་ཡི་ཕོ་བྲང་ནས༔ དཔའ་བོ་ཌཱཀྐིའི་ཚོགས་བཅས་ལ་གསོལ་བ་འདེབས༔ ཤ་ཁྲག་རྒྱ་མཚོ་འཁྱིལ་བའི་ཕོ་བྲང་ནས༔ བཀའ་སྲུང་མ་མོའི་ཚོགས་བཅས་ལ་གསོལ་བ་འདེབས༔ དམ་ཚིག་གསང་བ་མཆོག་གི་ཕོ་བྲང་ནས༔ གཏེར་སྲུང་དམ་ཅན་རྒྱ་མཚོ་ལ་གསོལ་བ་འདེབས༔ ངེད་གསོལ་འདེབས་ཀྱི་བུ་སློབ་ཐམས་ཅད་ལ༔ ནམ་ཞིག་ལུས་སེམས་འབྲལ་བའི་དུས་ཀྱི་ཚེ༔ འཕོ་ཆེན་བཅུ་གཉིས་རྩ་འདབ་རིམ་གྱིས་སྐེམ༔ རང་བཞིན་བརྒྱད་ཅུའི་རྟོག་པ་རེ་ཞིག་འགག༔ འཇིགས་པའི་སྣང་བ་སྣ་ཚོགས་ཤར་བའི་ཚེ༔

རང་སྣང་ཞི་ཁྲོའི་ཚོགས་ལ་མ་འཇིགས་ཤིག༔ བླ་མའི་མན་ངག་དྲན་པར་བྱིན་གྱིས་རློབས༔ འབྱུང་བ་ཐིམ་ཞིང་དབང་པོ་ཐིམ་པ་དང་༔ རྣམ་རྟོག་ཐིམ་ཞིང་ཕྲ་རགས་ཐིམ་པའི་ཚེ༔ འཆི་བ་འོད་གསལ་ཆོས་སྐུའི་གནས་ལུགས་ལ༔ དྲན་པས་མྱུར་དུ་ཟིན་པར་བྱིན་གྱིས་རློབས༔ ཟླ་བ་ཐུར་བབས་དཀར་ལམ་ཤེས་པ་འབྱུང་༔ ཞེ་སྡང་ལས་གྱུར་རྟོག་པ་སོ་གསུམ་འགག༔ ཉི་མ་གྱེན་འགྲོའི་དམར་ལམ་ཤེས་པ་འབྱུང་༔ འདོད་ཆགས་ལས་གྱུར་རྟོག་པ་བཞི་བཅུ་འགག༔ སྲིན་བུ་མེ་ཁྱེར་ལྟ་བུའི་ཉམས་སྣང་འཆར༔ དེ་ཉིད་ཆོས་སྐུར་ཟིན་པར་བྱིན་གྱིས་རློབས༔ ཁྱབ་བྱེད་འཁྱུག་པས་ནག་ལམ་ཤེས་པ་འབྱུང་༔ གཏི་མུག་ལས་གྱུར་རྟོག་པ་རིམ་བདུན་འགག༔ རང་སྣང་འོད་གསལ་ཟིན་པར་བྱིན་གྱིས་རློབས༔ ལས་རླུང་འགྱུ་བའི་ནུས་པ་ཟད་པའི་ཚེ༔ གཞན་སྣང་འགག་ནས་གཟུང་འཛིན་ཀུན་དང་བྲལ༔ སེམས་ཉིད་སྐྱེ་མེད་ཀུན་ཏུ་བཟང་པོ་དེ༔ འཆི་བ་འོད་གསལ་ཆོས་སྐུའི་ཕོ་བྲང་བཞུགས༔ འོད་གསལ་མ་བུ་མཇལ་བར་བྱིན་གྱིས་རློབས༔ གལ་ཏེ་ལས་དབང་བར་དོ་མྱོང་གྱུར་ན༔ དེ་མ་ཐག་ཏུ་སྐྱེ་མེད་དྲན་བྱས་ནས༔ གཟུང་འཛིན་རང་སར་གྲོལ་བར་བྱིན་གྱིས་རློབས༔ འཇིགས་རུང་གཤིན་རྗེའི་སྣང་བ་ཤར་བའི་ཚེ༔ སེམས་ཀྱི་རང་སྣང་ཡིན་པར་རྟོགས་ནས་ཀྱང་༔ སྐྱེ་མེད་དབྱིངས་སུ་ཐིམ་པར་བྱིན་གྱིས་རློབས༔ ས་ཆུ་མེ་རླུང་ལོག་པའི་རྟགས་བཞི་དང་༔ འཇིགས་སྣང་བཞི་དང་མ་ངེས་རྟགས་དྲུག་འཆར༔ སྣང་སྲིད་འཁོར་འདས་ཆོས་སྐུར་ཐག་ཆོད་ནས༔ བར་དོ་འོད་གསལ་མ་བུ་མཇལ་བ་དང་༔ གནས་ལུགས་གཅིག་ཏུ་འདྲེས་པར་བྱིན་གྱིས་རློབས༔ ཅེས་ཁྲིད་ཀྱི་དུས་སམ༔ འཆི་བའི་མཚམས་སྦྱོར་གྱི་དུས་གདངས་སྙན་པོས་གསོལ་བ་རྟགས་མ་བྱུང་བར་གདབ་པར་བྱའོ༔ རྫོགས་སོ༔ ས་མ་ཡ༔ རྒྱ་རྒྱ་རྒྱ༔ ཞེས་གསོལ་བ་བཏབ་པའི་རྗེས་སུ་སྨོན་ལམ་ནི། ཀྱེ་མ། བླ་མ་ཡི་དམ་མཁའ་འགྲོ་ཁྱེད་རྣམས་ལ། །དེ་ལྟར་རྩེ་གཅིག་གསོལ་བ་བཏབ་པའི་མཐུས། །ཟབ་དོན་བསྒོམ་ལ་བར་ཆད་མི་འབྱུང་ཞིང༌། །རླུང་སེམས་རང་དབང་ཐོབ་པར་བྱིན་གྱིས་རློབས། །མ་དག་རྣམ་སྨིན་ལུས་འདི་བོར་མ་ཐག

།རྣམ་དག་བདེ་བ་ཅན་དུ་སྐྱེ་བ་དང༌། །འོད་དཔག་མེད་ཀྱི་ཐུགས་དང་དབྱེར་མེད་ནས། །པདྨ་དབང་གི་འཕྲིན་ལས་འཛིན་པར་ཤོག །ཅེས་གདབ་པར་བྱའོ།། །།