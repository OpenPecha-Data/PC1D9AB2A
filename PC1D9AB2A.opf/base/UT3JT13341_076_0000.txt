))ཨོཾ་སྭ་སྟི། རྟག་བརྟན་འགྱུར་མེད་ཡོངས་གྲུབ་ནམ་མཁའི་དབྱིངས། །དྲི་མེད་མཚན་དཀྱིལ་དྭངས་མའི་ཡེ་ཤེས་སྐུ། །རབ་འབྱམས་ཚེ་ལ་དབང་ཐོབ་རིག་པ་འཛིན། །ཨོ་རྒྱན་ཆོས་ཀྱི་རྒྱལ་པོར་གསོལ་བ་འདེབས། །སྔ་འགྱུར་བསྟན་པའི་སྣང་བྱེད་ནམ་མཁའི་ནོར། །དྲི་མེད་དགོངས་པའི་གསང་མཛོད་རབ་འབྱམས་བདག །བདུད་འདུལ་གྲུབ་པའི་དགེ་མཚན་གསལ་མཛད་པ། །གསང་གསུམ་བསྐལ་པ་རྒྱ་མཚོར་འཚོ་བཞེས་གསོལ། །གྲུབ་རིགས་མྱུ་གུ་སུམ་ལྡན་རྡོ་རྗེ་འཛིན། །དམ་པའི་ཚུལ་དགུའི་ཡོན་ཏན་ཟླ་མེད་པ། །ཆོས་ཀྱི་འཁོར་ལོར་བསྒྱུར་བ་རྒྱལ་བའི་སྲས། །ཞབས་པད་རྡོ་རྗེའི་ཁམས་སུ་བརྟན་གྱུར་ཅིག །

ཅེས་པའང་ཟབ་མོའི་དོན་གཟིགས་མཁས་དབང་བླ་མ་ཚེ་ཐར་རིག་འཛིན་མཆོག་ནས་ལྷ་རྫས་རབ་དཀར་གྱི་གནང་སྐྱེས་བཅས་བཀའ་བསྐུལ་སྤྱི་བོར་མཆོད་དེ། །བག་མེད་ཀྱི་སྤྲང་བན་པདྨའི་མིང་གིས་རིགས་བདག་གཏེར་ཆེན་བླ་མའི་གདན་ས་དྭངས་སྤྲོ་ཨོ་རྒྱན་ལྷུན་གྲུབ་རི་ཁྲོད་དུ་ཐུགས་སྒྲུབ་བསམ་ལྷུན་ཡིད་བཞིན་ནོར་བུའི་ཚོགས་མཆོད་འབུམ་ཕྲག་སྐབས་གུས་པ་ཆེན་པོས་གསོལ་བ་བཏབ་པ་དོན་དང་ལྡན་པར་གྱུར་ཅིག། །།