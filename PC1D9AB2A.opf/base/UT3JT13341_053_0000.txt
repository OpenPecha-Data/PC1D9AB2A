)གུ་རུ་མི་ཏྲ་སྙིང་ཐིག་ལས༔ རྣམ་དག་བདེ་ཆེན་སྨོན་ལམ་བཞུགས་སོ༔ འཕགས་པ་འཇིག་རྟེན་དབང་ཕྱུག་ལ་ཕྱག་འཚལ་ལོ༔ མི་ཏྲ་སྙིང་ཐིག་ལས༔ རྣམ་དག་བདེ་ཆེན་ཞིང་གི་སྨོན་ལམ་མི་ཏྲ་ཛྭ་ཀིས་མཛད་པ་ནི༔ ཨོཾ་མ་ཎི་པདྨེ་ཧཱུྃ༔ མགོན་པོ་འོད་དཔག་མེད་པ་དང་༔ སྙིང་རྗེ་ཅན་དང་མཐུ་ཆེན་ཐོབ༔ བྱང་ཆུབ་སེམས་དཔའ་མ་ལུས་དགོངས༔ བདག་ཅག་ནམ་ཞིག་འཆི་འཕོས་གྱུར་པའི་ཚེ༔ གཤིས་ངན་མ་ཡིན་ཚགས་སུ་ཚུད་པ་དང་༔ ནད་གཅོད་ཆུང་ཞིང་དབང་པོ་གསལ་བ་དང་༔ དངོས་ཀུན་མ་ཆགས་ཆོས་ཉིད་བདེ་ལྡན་ཤོག༔ ཡི་དམ་ཐུགས་རྗེ་ཆེན་པོའི་ཞལ་མཐོང་སྟེ༔ བླ་མ་དམ་པ་རྣམས་ཀྱིས་ལུང་བསྟན་ཅིང་༔ རྒྱལ་བ་རྒྱ་མཚོའི་ཚོགས་ཀྱིས་བྱིན་བརླབས་ནས༔ ཆོས་སྐྱོང་རྣམས་ཀྱིས་བར་ཆད་སེལ་བར་ཤོག༔ བྱང་ཆུབ་སེམས་དཔའ་རྣམས་ཀྱིས་ཤུལ་མཚོན་ཏེ༔ སེམས་མ་ལྷ་མོའི་ནམ་མཁའ་གང་བ་ཡིས༔ སྣ་ཚོགས་རོལ་མོའི་སྒྲ་དང་བཅས་ནས་ནི༔ ནུབ་ཕྱོགས་བདེ་བ་ཅན་དུ་འཁྲིད་པར་ཤོག༔ དཔལ་གྱི་ཞིང་རབ་བདེ་བ་ཅན་དེ་ན༔ བདག་སོགས་དད་པའི་སྟོབས་ཀྱིས་ཕྱིན་ནས་ཀྱང་༔ ས་བཅུ་བྱང་སེམས་ལམ་ལྔ་གཅིག་ཆར་བསྒྲོད༔ བྱང་ཆུབ་སེམས་དཔའི་གྲལ་དུ་འཁོད་པར་ཤོག༔ སངས་རྒྱས་ཞིང་མཆོག་བདེ་བ་ཅན་དེ་རུ༔ སངས་རྒྱས་འོད་དཔག་མེད་པའི་ཞབས་དྲུང་དུ༔ པདྨའི་ཟེའུ་འབྲུ་མཛེས་པའི་གདན་སྟེང་དུ༔ གཞོན་ནུ་བདེ་ལྡན་རྟག་ཏུ་སྐྱེ་བར་ཤོག༔ ས་བཅུའི་སེམས་དཔའ་ཀུན་དང་སྐལ་པ་མཉམ༔ སངས་རྒྱས་འོད་དཔག་མེད་པའི་ཆོས་ཉན་ཅིང་༔ གདམས་པའི་བདེན་པ་མཐོང་ནས་སངས་རྒྱས་ཐོབ༔ རྡོ་རྗེ་འཛིན་པའི་ས་ལ་ཕྱིན་པར་ཤོག༔ ཨོཾ་མ་ཎི་པདྨེ་ཧཱུྃ༔ ནུབ་ཕྱོགས་བདེ་བ་ཅན་གྱི་ཞིང་༔ དཔལ་གྱི་ཞིང་རབ་དེ་ན་ནི༔ ཐམས་ཅད་པདྨོར་བརྫུས་ཏེ་སྐྱེ༔ མངལ་སོགས་སྐྱེ་བའི་མིང་ཡང་མེད༔ ཐམས་ཅད་གཞོན་ནུ་མཛེས་པའི་ཚུལ༔ རྒས་ཤིང་འཁོག་པའི་མིང་ཡང་མེད༔ ཞིང་མཆོག་དེ་རུ་སྐྱེ་བར་ཤོག༔ ཐམས་ཅད་བདེ་སྐྱིད་ཕུན་སུམ་ཚོགས༔ ན་འཆིའི་སྡུག་བསྔལ་མིང་ཡང་མེད༔

ཐམས་ཅད་རྡོ་རྗེའི་ཚེ་དང་ལྡན༔ འཆི་འཕོ་ལྟུང་བའི་མིང་ཡང་མེད༔ ཞིང་མཆོག་དེ་རུ་སྐྱེ་བར་ཤོག༔ ནུབ་ཕྱོགས་བདེ་བ་ཅན་གྱི་ཞིང་༔ ས་གཞི་རིན་ཆེན་མཉམ་པར་བརྡལ༔ ངམ་གྲོག་གཡང་སའི་མིང་ཡང་མེད༔ ཞིང་མཆོག་དེ་རུ་སྐྱེ་བར་ཤོག༔ འཕགས་པའི་སྐུ་ལས་འོད་འཕྲོས་པས༔ ཉིན་དང་མཚན་མོའི་མིང་ཡང་མེད༔ ཡིད་བཞིན་ཟས་ཀྱིས་འཚོ་བས་ན༔ བཀྲེས་སྐོམ་ལོག་འཚོའི་མིང་ཡང་མེད༔ ཞིང་མཆོག་དེ་རུ་སྐྱེ་བར་ཤོག༔ འཇམ་མཛེས་པདྨའི་འོད་དང་ལྡན༔ ཚ་གྲང་སྡུག་བསྔལ་མིང་ཡང་མེད༔ བདེའོ་སྐྱིད་དོ་རྣམ་དག་ཞིང་༔ མ་དག་འཁྲུལ་པའི་མིང་ཡང་མེད༔ ཞིང་མཆོག་དེ་རུ་སྐྱེ་བར་ཤོག༔ དཔལ་གྱི་ཞིང་རབ་དེ་ན་ནི༔ ཐམས་ཅད་ཉོན་མོངས་སྡུག་བསྔལ་བྲལ༔ ཕོ་མོ་ཆགས་སྡང་མིང་ཡང་མེད༔ ཐམས་ཅད་འཛུམ་ཞིང་བདེ་བར་གནས༔ ཁྲོ་གཏུམ་འཐབ་རྩོད་མིང་ཡང་མེད༔ ཞིང་མཆོག་དེ་རུ་སྐྱེ་བར་ཤོག༔ ཐམས་ཅད་ཆོས་ཉིད་བདེན་པ་བརྙེས༔ ཉོན་མོངས་འཁྲུལ་པའི་མིང་ཡང་མེད༔ ཐམས་ཅད་ཡོན་ཏན་ཕུན་སུམ་ཚོགས༔ ཉེས་དང་སྐྱོན་གྱི་མིང་ཡང་མེད༔ ཞིང་མཆོག་དེ་རུ་སྐྱེ་བར་ཤོག༔ མགོན་པོ་འོད་དཔག་མེད་པ་དང་༔ མགོན་པོ་ཐུགས་རྗེ་ཅན་རྣམས་ཀྱིས༔ བདག་དང་མཐའ་ཡས་སེམས་ཅན་རྣམས༔ བདེ་ཆེན་གནས་སུ་འདྲེན་པར་ཤོག༔ ཨོཾ༔ འཇིག་རྟེན་མགོན་པོ་ལ་སྐྱབས་སུ་མཆི༔ འཇིག་རྟེན་མགོན་པོའི་ཐུགས་རྗེས་གཟིགས༔ ཐུགས་རྗེའི་ལྕགས་ཀྱུས་རབ་བཟུང་སྟེ༔ བདེ་ཆེན་གནས་སུ་སྐྱེ་བར་ཤོག༔ བདེ་ཆེན་གནས་སུ་སྐྱེས་གྱུར་ནས༔ ཕྱིར་མི་ལྡོག་པའི་ས་ཐོབ་ནས༔ མྱུར་དུ་སངས་རྒྱས་ཐོབ་པར་ཤོག༔ ཞེས་བདེ་ཆེན་ཞིང་དུ་སྐྱེ་བའི་སྨོན་ལམ་མི་ཏྲ་ཛྭ་ཀིས་མཛད་པའོ༔ ས་མ་ཡ༔ རྒྱ་རྒྱ་རྒྱ༔ སྟག་ཤམ་རྡོ་རྗེའི་གཏེར་མའོ༔ 