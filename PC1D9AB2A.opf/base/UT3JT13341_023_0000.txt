 )ཡི་དམ་དགོངས་འདུས་རྟ་མཆོག་རོལ་པའི་བླ་མ་བརྒྱུད་པའི་གསོལ་འདེབས་བཞུགས་སོ། །ཨེ་མ་ཧོ། ཆོས་དབྱིངས་མཁའ་ལ་ཡེ་ཤེས་དཀྱིལ་འཁོར་རྒྱས། །བདེ་ཆེན་ཞིང་དུ་འོད་དཔག་མེད་དུ་ཤར། །རུ་ཏྲ་འདུལ་ཕྱིར་རྟ་མགྲིན་དབང་གི་ལྷ། །ལྷག་པའི་ལྷ་མཆོག་ཁྱེད་ལ་གསོལ་བ་འདེབས། །བདེ་བ་ཅན་དུ་ལོངས་སྐུ་ཚེ་དཔག་མེད། །རི་བོ་ཏ་ལར་འཕགས་པ་སྤྱན་རས་གཟིགས། །ཨོ་རྒྱན་ཡུལ་གྱི་དེད་དཔོན་ཕག་གདོང་མ། །གསང་བའི་བདག་པོ་བཅས་ལ་གསོལ་བ་འདེབས། །འཕགས་པའི་ཡུལ་དུ་ཀླུ་སྒྲུབ་འགྲོ་བའི་མགོན། །སྲིན་པོའི་གླིང་དུ་པདྨ་སཾ་བྷ་ཝ། །ཁ་བ་ཅན་དུ་གྲུབ་ཆེན་ནམ་མཁའི་སྙིང༌། །ཨཱརྻ་ས་ལེར་བཅས་ལ་གསོལ་བ་འདེབས། །སྙིགས་དུས་འགྲོ་བའི་མགོན་པོ་ནུས་ལྡན་པ། །དཀྱིལ་འཁོར་གཅིག་ཏུ་ཚོགས་པ་ཆོས་ཀྱི་བདག །ཟབ་མོ་གཏེར་གྱི་ཡང་སྙིང་དགོངས་པ་འདུས། །ཟབ་ཆོས་སྲུང་མར་བཅས་ལ་གསོལ་བ་འདེབས། །དེ་ལྟར་གསོལ་བ་བཏབ་པའི་བྱིན་རླབས་ཀྱིས། །ཕྱི་ནང་ས་ལམ་བར་ཆད་ཀུན་སེལ་ཞིང༌། །བསྐྱེད་རྫོགས་རྫོགས་པ་ཆེན་པོའི་བརྟན་པ་ཐོབ། །ས་བཅུ་རྫོགས་པའི་སངས་རྒྱས་མྱུར་ཐོབ་ཤོག །ཅེས་པའི་ཡི་དམ་དགོངས་འདུས་རྟ་མཆོག་རོལ་པའི་བླ་མ་བརྒྱུད་པའི་གསོལ་འདེབས་འདི་ཡང་རིགས་རུས་ཕུན་སུམ་ཚོགས་པའི་བླ་མ་བྱང་ཆུབ་བློ་གྲོས་ཀྱིས་བསྐུལ་ངོར། མདོ་ཁམས་ཉི་ཕུག་ཟིལ་གནོན་གླིང་དུ་དགོངས་འདུས་ཉིད་སྒྲུབ་པའི་ཐུན་མཚམས་སུ་སྟག་ཤམ་རྡོ་རྗེས་བྲིས་པ་དགེའོ།། །།