)རབ་འབྱམས་རྒྱལ་བ་ཡེ་ཤེས་ཀ་དག་གི །ཀློང་ཡངས་ཆེན་པོ་རོ་གཅིག་སྤྲུལ་པའི་སྐུ། །འཆི་མེད་གྲུབ་དབང་པདྨ་འབྱུང་གནས་ཀྱི། །ཐུགས་རྗེའི་བདེན་པ་ཆེན་པོ་བསྐྱེད་དུ་གསོལ། །གང་གི་གསང་བ་ཟབ་མོ་བདུད་རྩིའི་ཆོས། །སྨིན་གྲོལ་ལམ་བཟང་བསྐྱེད་རྫོགས་སྒྲུབ་པའི་གནད། །གདམས་པ་སྤྱི་དང་བྱེ་བྲག་མ་ལུས་པའི། །བསྟན་པ་ཡུན་རིང་འབར་བར་བྱིན་གྱིས་རློབས། །ཁྱད་པར་པད་འབྱུང་རིག་འཛིན་ཡབ་སྲས་ཀྱི། །བཀའ་སྩལ་གསུང་གི་གསང་བ་མ་ལུས་པ། །འཛམ་གླིང་གདུལ་བྱའི་རྒྱུད་ལ་བརླན་པ་དང༌། །བྱང་ཆུབ་མྱུ་གུ་སྨིན་པའི་བཀྲ་ཤིས་ཤོག །སྒྲུབ་པའི་གནས་མཆོག་པདྨ་བཀོད་པའི་གླིང༌། །དཔའ་བོ་མཁའ་འགྲོ་འདུ་བའི་བསྟི་གནས་དེར། །གཙུག་ལག་དགེ་འདུན་སྡེ་བཅས་རྒྱས་པ་དང༌། །ནེ་པལ་ཡུལ་ཕྱོགས་ཀུན་ཏུ་དར་གྱུར་ཅིག །ཟབ་མོ་གཏེར་གྱི་བྱིན་རླབས་མ་ཉམས་པ། །འཛིན་དང་འཆང་དང་ཀློག་ཅིང་ཆུབ་པའི་སྡེ། །ཚོམ་བུ་འབུམ་བཅས་གྲུབ་པའི་གནས་ཀུན་ཏུ།

།ངེས་པར་དར་ཞིང་གདུལ་བྱ་སྨིན་གྱུར་ཅིག །བསྟན་འཛིན་སྐྱེས་བུའི་སྐུ་ཚེ་རིང་གནས་ཤིང༌། །སྙིགས་མའི་རྒུད་པ་མ་ལུས་སེལ་བ་དང༌། །རིག་འཛིན་བྱིན་རླབས་འགྲོ་བའི་རྒྱུད་འཇུག་པའི། །བཀྲ་ཤིས་དཔལ་དང་གྲགས་པ་འཕེལ་གྱུར་ཅིག །ལྷག་བསམ་རྣམ་པར་དཀར་བ་ཡོན་གྱི་བདག །མཆེད་དང་ལྕམ་དྲལ་གྲོགས་མཆོག་མ་ལུས་པ། །འཆི་མེད་སྲོག་གི་ཀ་བ་ཉེར་བརྟན་ཅིང༌། །མི་མཐུན་དགྲ་ཡི་དཔུང་ལས་རྒྱལ་བྱེད་ཤོག །རྩ་གསུམ་ཌཱཀྐིའི་ཚོགས་ཀྱིས་བྱིན་བརླབ་ཅིང༌། །དཀར་ཕྱོགས་གཏེར་སྲུང་དམ་ཅན་ཀུན་གྱིས་ཀྱང༌། །ཕྲིན་ལས་རྣམ་བཞི་གཡེལ་མེད་སྒྲུབ་པ་ཡི། །ངེས་གསང་ཉིན་མོར་བྱེད་པའི་བཀྲ་ཤིས་ཤོག ། ཅེས་པའི་ཤིས་བརྗོད་ཚིགས་སུ་བཅད་པ་འདིའང་ཆོས་རྗེ་གླིང་པས་སྤེལ་བའོ།། །།