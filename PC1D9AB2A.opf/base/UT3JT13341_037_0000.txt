)རང་གི་སྤྱི་བོར་ཆོས་སྐུ་ཀུན་ཏུ་བཟང་པོ་ལ་བརྒྱུད་པའི་བླ་མ་ཐམས་ཅད་ཀྱིས་ཚིག་དོན་དང་མཐུན་པས་བསྐོར་བར་བསྒོམ་ལ། ཨོཾ་ཨཱཿཧཱུྃ་གིས་བྱིན་བརླབས། ཀུན་ཏུ་བཟང་པོ་བྱ་བྲལ་ཆོས་ཀྱི་སྐུ། །རྡོ་རྗེ་འཆང་ཆེན་གསལ་རིགས་ཡབ་ཀྱི་དབྱིངས། །བདེ་ཆེན་མཁའ་སྤྱོད་ཡེ་ཤེས་སྤྲུལ་པའི་ཡུམ། །རིགས་ཀུན་བདག་ཉིད་རྡོ་རྗེ་སེམས་དཔའ་སོགས། །རྒྱལ་བ་དགོངས་བརྒྱུད་བླ་མར་མཆོད་པ་འབུལ། །དགའ་རབ་རྡོ་རྗེ་བདེ་ཆེན་ལྷ་ཡི་ལྷ། །པདྨ་འབྱུང་གནས་སྤྲུལ་སྐུ་དྲི་མ་མེད། །ཡེ་ཤེས་མཚོ་རྒྱལ་གསང་བའི་མཁའ་འགྲོ་མ། །ཆོས་བློ་མགོན་པོ་འགྲོ་བའི་དོན་དུ་བསྔགས། །རིག་འཛིན་རིག་བརྒྱུད་བླ་མར་མཆོད་པ་འབུལ། །མཆོག་ལྡན་རྡོ་རྗེ་གྲུབ་ཆེན་སྤྲུལ་པའི་སྐུ། །ཇོ་མོ་སྒྲོལ་མ་ཤེས་རབ་སྙེམས་མའི་ཚུལ། །རྩ་བའི་བླ་མ་བཀའ་དྲིན་ཆེན་པོའི་དཔལ། །སྤྲུལ་དང་ཡང་སྤྲུལ་རྩ་བརྒྱུད་བླ་མ་དང༌། །སྙན་བརྒྱུད་གཏེར་བརྒྱུད་བཅས་ལ་མཆོད་པ་འབུལ། །སྟག་ཤམ་རྡོ་རྗེ་ཐེག་དགུའི་བཅུད་གཏེར་བདག །ཆོས་རྗེ་གླིང་པ་ཟབ་གཏེར་གཉིས་འཛིན་སྤེལ། །རིག་འཛིན་དབང་རྒྱལ་སྣང་སྲིད་ཆོས་སྐུར་རྟོགས། །དུས་བབ་ལས་སད་གཏེར་ཆོས་བརྒྱུད་པར་མཆོད། །དམར་ནག་ཅོད་པན་འཆང་བའི་ཀརྨ་པ། །མཐུ་སྟོབས་གླིང་པ་ཆོས་ཀྱི་འབྱུང་གནས་ཞབས། །ངག་དབང་གྲགས་པ་ཁྱབ་བརྡལ་ལྷུན་གྲུབ་རྗེ། །ཟབ་གཏེར་ལུང་ཟིན་ཆོས་བདག་ཐམས་ཅད་མཆོད། །ནམ་མཁའ་རྡོ་རྗེ་པདྨ་རྣམ་པར་རྒྱལ། །བསྟན་འཛིན་དབང་ཕྱུག་རྟ་མཆོག་ཆོས་ཀྱི་གྲགས། །པདྨ་དགྱེས་རྡོར་ཆོས་དཔལ་ཕྲིན་ལས་མཚན། །བདེ་བྱེད་རོལ་པ་མེ་ཏོག་ངེས་དོན་རྗེ། །ཚེ་དབང་མཆོག་གྲུབ་བྱང་ཆུབ་གཞན་ཕན་སོགས། །དོན་བརྒྱུད་ནོར་བུའི་ཕྲེང་བ་ཐམས་ཅད་མཆོད། །ཡི་དམ་དགོངས་འདུས་པདྨ་ཡོངས་གྲོལ་གྱི། །རྩ་གསུམ་ཞི་ཁྲོ་རབ་འབྱམས་ཆོས་སྲུང་མཆོད། །དེ་ལྟར་མཆོད་པས་ཚོགས་རྫོགས་སྒྲིབ་བཞི་བྱང༌། །སྡུག་བསྔལ་མཚོ་གྲོལ་མཐར་ཐུག་སངས་རྒྱས་ཤོག

།ཅེས་པའང་སྟག་ཤམ་གཏེར་ཆེན་གསུངས་ལ་བརྒྱུད་པའི་ཁྱད་པར་པདྨ་བདེ་བྱེད་རོལ་པས་ཁ་སབ་སྦྱར་བའོ།། །། ༈ སངས་རྒྱས་ཀུན་འདུས་རྩ་བའི་བླ་མ་ལ། །སྒོ་གསུམ་གུས་པ་ཆེན་པོས་མཆོད་པ་འབུལ། །གདོད་མའི་གནས་ལུགས་རང་ངོ་ཤེས་པ་དང༌། །ཚེ་དང་སྒྲུབ་པ་མཉམ་པར་བྱིན་གྱིས་རློབས།། །། 