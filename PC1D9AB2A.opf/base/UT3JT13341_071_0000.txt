)ཇི་སྙེད་ཕན་བདེ་མ་ལུས་འབྱུང་བའི་གནས། །ཐུབ་པའི་བསྟན་པ་སྤྱི་དང་ཁྱད་པར་དུ། །སྔ་འགྱུར་འོད་གསལ་རྡོ་རྗེ་སྙིང་པོའི་སྲོལ། །ཕྱོགས་དུས་ཀུན་ཏུ་དར་ཞིང་རྒྱས་གྱུར་ཅིག ༈ མདོ་སྔགས་ཆོས་ཚུལ་ཚང་ལ་མ་ནོར་བ། །མཁས་ཤིང་གྲུབ་བརྙེས་རིག་འཛིན་བརྒྱུད་པའི་སྲོལ། །ཐུབ་བསྟན་སྙིང་པོ་གསང་སྔགས་སྔ་འགྱུར་བའི། །བསྟན་པ་འཕེལ་རྒྱས་འཛམ་གླིང་ཁྱབ་གྱུར་ཅིག ༈ བསླབ་གསུམ་འཕགས་པའི་ནོར་གྱིས་ལེགས་ཕྱུག་ཅིང༌། །སྤང་ཀློག་འཁོར་ལོ་གསུམ་གྱིས་དུས་འདའ་བའི། །འདུས་པ་རྒྱ་མཚོས་གནས་འདི་ཡོངས་གང་ནས། །བསྟན་འགྲོའི་ཕན་བདེའི་རྫོགས་ལྡན་གསར་འཆར་ཤོག ༈ འོག་མིན་ས་ལ་སྤྱོད་པ་དཔལ་གྱི་ཞིང༌། །པདྨ་དགྱེས་པ་འོད་གསལ་རྡོ་རྗེའི་མཛོད། །རིག་འཛིན་ཌཱཀྐིའི་འདུ་གླིང་དགའ་བའི་ཚུལ། །སྲིད་པའི་རྒྱན་གྱུར་རྟག་ཁྱབ་བདེ་ལེགས་ཤོག ༈ ཨེ་ཝཾ་ཟུང་འཇུག་བདེ་ཆེན་མུ་ཁྱུད་ཟླུམ། །མདོ་སྔགས་ཆོས་འཁོར་བཤད་སྒྲུབ་རྩིབས་སྟོང་བཀྲ། །མཚུངས་མེད་རྔ་ཡབ་གླིང་པའི་རིང་ལུགས་འདི། །སྲིད་མཐའི་བར་དུ་མི་ཉམས་འཕེལ་རྒྱས་ཤོག ༈ བདུད་འདུལ་པདྨ་རྒྱལ་པོའི་རིང་ལུགས་མཆོག །སྔ་འགྱུར་རིག་འཛིན་ཚོམ་བུ་འབུམ་སྡེ་ཡིས། །ཡངས་པའི་ཁྱོན་གང་ནུབ་མེད་རབ་བརྟན་ཅིང༌། །ཕྲིན་ལས་འཛམ་གླིང་ཀུན་ཁྱབ་བཀྲ་ཤིས་ཤོག ༈ ཐེག་མཆོག་གསེར་གྱི་འཁོར་ལོ་རྩིབས་སྟོང་ཅན། །ཐུབ་བསྟན་གླིང་བཞིའི་མཁའ་ལ་ཡོངས་འཕགས་ཏེ། །འཇིགས་བྲལ་ཆོས་ཀྱི་རྒྱལ་སྲིད་འབྱོར་པའི་དཔུང༌། །ཕྱོགས་ལས་རྣམ་རྒྱལ་བཀྲ་ཤིས་དཔལ་འབར་ཤོག ༈ རྣམ་དག་དད་དམ་གཙང་མའི་ཞིང་ས་ལ། །ལྷག་བསམ་སྨོན་ལམ་ས་བོན་གང་བཏབ་པ། །རྟེན་འབྱུང་བསླུ་མེད་དྲོད་གཤེར་གྱིས་སྨིན་ཏེ། །དོན་གཉིས་འདོད་པའི་སྙེ་མ་གཡུར་ཟ་ཤོག ༈ བསྟན་པའི་དཔལ་གྱུར་བླ་མའི་ཞབས་པད་བརྟན། །བསྟན་འཛིན་སྐྱེས་བུས་ས་སྟེང་ཡོངས་ལ་ཁྱབ། །བསྟན་པའི་སྦྱིན་བདག་མངའ་ཐང་འབྱོར་པ་རྒྱས། །བསྟན་པ་ཡུན་རིང་གནས་པའི་བཀྲ་ཤིས་ཤོག

།

ཅེས་སོགས་དུས་སྐབས་དང་འབྲེལ་བའི་སྨོན་ལམ་དང་བཀྲ་ཤིས་ཀྱི་རིམ་པ་ཇི་ལྟར་རིགས་པ་རྒྱ་ཆེར་སྤེལ་བས་བདེ་ལེགས་སུ་བྱའོ།། །།