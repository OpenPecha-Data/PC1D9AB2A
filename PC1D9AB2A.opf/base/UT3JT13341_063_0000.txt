)གཤིན་བསྔོ་ནི། བླ་མ་དང་ཡི་དམ་དཀྱིལ་འཁོར་གྱི་ལྷ་ཚོགས་བཅོམ་ལྡན་འདས་མགོན་པོ་འོད་དཔག་མེད་ལ་སོགས་པ་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དམིགས་ཡུལ་གྱི་ཐོག་དྲངས་སེམས་ཅན་ཐམས་ཅད་ལ་དགོངས་སུ་གསོལ། དམིགས་ཡུལ་འདི་ཞེས་བགྱི་བས་སྐྱེ་བ་འདི་དང་སྐྱེ་བ་གཞན་དག་ཏུ་སྦྱིན་པ་ལས་བྱུང་བ་དང༌། ཚུལ་ཁྲིམས་ལས་བྱུང་བ་དང༌། བསྒོམ་བཟླས་ལས་བྱུང་བ་ལ་སོགས་བསོད་ནམས་དང་ཡེ་ཤེས་ཀྱི་ཚོགས་སུ་གྱུར་པ་ཅི་དང་ཅི་བགྱིས་པ་དང༌། བགྱིད་དུ་རྩལ་བ་དང༌། བགྱིས་པ་ལ་རྗེས་སུ་ཡི་རངས་བའི་དགེ་བའི་རྩ་བ་ཅི་ཡོད་པ་དང༌། ད་ལྟ་འདིར་ཡང་ཉེ་དུ་ཤུལ་དུ་མཆིས་པ་རྣམས་ཀྱིས་བླ་མ་ལ་བསྙེན་བཀུར་བགྱིས་པ་དང་དཀོན་མཆོག་ལ་མཆོད་པ་ཕུལ་བ། ཡི་དམ་གྱི་བསྒོམ་བཟླས་བྱས་པ། མགྲོན་བཞི་ལ་གཏོར་མ་བཏང་བ། སྒྲིབ་སྦྱང་གི་ཆོ་ག་བགྱིས་པ་ལ་སོགས་དགེ་བའི་རྩ་བ་འདི་དག་གི་མཐུས། དམིགས་ཡུལ་གྱི་ལུས་ངག་ཡིད་གསུམ་གྱི་སྒོ་ནས་བསགས་པའི་སྡིག་སྒྲིབ་ཉམས་ཆག་ནག་པོའི་ས་བོན་བག་ཆགས་དང་བཅས་པ་བྱང་ཞིང་དག་ནས་རྣམ་པ་ཐམས་ཅད་མཁྱེན་པ་སངས་རྒྱས་ཀྱི་གོ་འཕང་རིན་པོ་ཆེ་མྱུར་དུ་ཐོབ་པའི་སྐལ་པ་དང་ལྡན་པར་གྱུར་ཅིག །དེ་ལྟར་མ་གྱུར་གྱི་བར་དུ་ཡང་ཚེ་རབས་ནས་ཚེ་རབས་ཐམས་ཅད་དུ་མཐོ་རིས་ལྷ་དང་མི་ཡི་གོ་འཕང་ཐོབ་པར་གྱུར་ཅིག །རིགས་མཆོག་ཏུ་གྱུར་པ་ལ་སོགས་མཐོ་རིས་ཀྱི་ཡོན་ཏན་མཐའ་དག་དང་ལྡན་པར་གྱུར་ཅིག །བླ་མ་དགེ་བའི་བཤེས་གཉེན་དམ་པ་རྣམས་དང་མཇལ་ཞིང་རྗེས་སུ་འཛིན་པར་གྱུར་ཅིག །ཐེག་པ་ཆེན་པོའི་ཆོས་ལ་ལོངས་སྤྱོད་ཅིང་རང་གཞན་སེམས་ཅན་ཐམས་ཅད་ལ་ཕན་ཐོགས་པར་གྱུར་ཅིག །ལེ་ལོ་དང་གཡེང་བ་ཐམས་ཅད་རབ་ཏུ་སྤང་སྟེ་སྒྲུབ་པ་ཚུལ་བཞིན་དུ་བྱེད་པར་གྱུར་ཅིག །ཏིང་ངེ་འཛིན་གསལ་ཞིང་རྟོགས་པ་ཁྱད་པར་ཅན་རྒྱུད་ལ་སྐྱེ་བར་གྱུར་ཅིག །ས་ལམ་གྱི་འགལ་རྐྱེན་བར་ཆད་མེད་པར་མཐུན་རྐྱེན་ཕུན་སུམ་ཚོགས་པར་གྱུར་ཅིག

།མཐར་ཚོགས་གཉིས་རྫོགས། སྒྲིབ་གཉིས་བྱང༌། ས་བཅུ་ལམ་ལྔ་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་ཏེ་མངོན་པར་རྫོགས་པར་སངས་རྒྱས་པར་གྱུར་ཅིག །དེ་ལྟར་གྱུར་ནས་ཀྱང་ལྷུན་གྱིས་གྲུབ་པའི་ཕྲིན་ལས་ཟད་མི་ཤེས་པའི་ཆོས་ཀྱི་མཛོད་ལ་དབང་བསྒྱུར་ཞིང་བསྟན་པ་དང་འགྲོ་བ་མཐའ་དག་གི་དོན་ཕུན་སུམ་ཚོགས་པར་འབྱུང་བར་གྱུར་ཅིག །ཅེས་སྟག་ཤམ་འོད་ཆོག་ལས་ཕྱུངས་པའོ།། །།