)ཐུན་བར་གཏོར་འབུལ་གྲུབ་གཉིས་འདོད་འབྱུང་ཞེས་བྱ་བ་བཞུགས་སོ། །ན་མོ་གུ་རུ་དྷེ་ཝ་ཌཱ་ཀི་ནཱི་ཡེ། ཐུན་མཚམས་སུ་གཏོར་མ་འབུལ་བའི་རིམ་པ་མདོར་བསྡུས་བྱ་བ་ལ། རླུང་མེ་ཐོད་སྒྱེད་གསུམ་གྱི་སྟེང༌། བདེ་སྐྱོང་བྷནྡྷ་རབ་ཡངས་པར། །གཏོར་རྫས་ཤ་ལྔ་བདུད་རྩི་ལྔ། །ཁ་ཆོད་སྦྱོང་བྱེད་ཚོགས་བཅས་གསལ། །ཏིང་འཛིན་སྔགས་རྒྱས་ཆོ་འཕྲུལ་གྱིས། །མ་དག་དྲི་མའི་ཚོགས་ཀུན་སྦྱངས། །འདོད་དགུ་མཆོད་པའི་སྤྲིན་འཕྲོ་བའི། །ཡེ་ཤེས་བདུད་རྩིའི་རྒྱ་མཚོར་གྱུར། །ཨོཾ་ཨཱཿཧཱུྃ། ལན་གསུམ། རང་ཐུགས་ལས་འཕྲོས་འོད་ཟེར་གྱིས། མཆོད་ཡུལ་མ་ལུས་སྤྱན་དྲངས་ནས། རྡོ་རྗེའི་དབྱིབས་སོགས་ཡེ་ཤེས་ལྗགས། བརྐྱངས་བས་མཆོད་རྫས་རོལ་པར་གྱུར། རྩ་སྔགས་མཐར། ཨེ་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི༔ ལན་གསུམ་གྱིས་འབུལ། ཧཱུྃ། ཐོག་མའི་སྟོན་པ་འོད་མཐའ་ཡས། །འཆི་མེད་པདྨ་སཾ་བྷ་ཝ། །དབང་ཆེན་རྟ་མཆོག་ཧེ་རུ་ཀ །གསང་ཡེ་གནས་གསུམ་མཁའ་འགྲོའི་ཚོགས། །ཚེ་ལྷ་མགྱོགས་མ་སྒོ་མ་སོགས། །རྟ་མཆོག་དགོངས་འདུས་དཀྱིལ་འཁོར་ལྷ། །བཀའ་སྡོད་ཕོ་ཉར་བཅས་པ་ལ། །དམ་རྫས་དཔལ་གྱི་བ་ལིཾ་ཏ། །ཕྱི་ནང་གསང་མཆོད་མཐའ་ཀླས་པ། །མཁའ་དབྱིངས་ཁྱབ་པར་སྤྲོས་ཏེ་འབུལ། །གསང་གསུམ་དག་པའི་ཡོན་ཏན་ལ། །མི་ཕྱེད་གུས་པའི་ཡིད་ཀྱིས་བསྟོད། །མཆོག་ཐུན་དངོས་གྲུབ་སྩལ་དུ་གསོལ། །ཞེས་དྷྱ་ནའི་མཚན་ནས་རྟེན་བཅས་བསྐུལ་ངོར། རྨོངས་བན་བློ་གྲོས་སྨྲ་བའི་དབང་ཕྱུག་ཏུ་འབོད་པས་རྩ་གསུམ་ལྷ་ལ་གསོལ་བ་བཏབ་སྟེ་མགྱོགས་བྲིས་སུ་སྤེལ་བ་ནོངས་པའི་ཚོགས་རྣམས་བཟོད་པར་གསོལ། ཨོཾ་བཛྲ་སཏྭ་ཧཱུྃ།། །།