)སྣང་བ་མཐའ་ཡས་འོད་དཔག་མེད། །སྤྱན་རས་གཟིགས་དབང་པདྨ་འབྱུང༌། །རྗེ་འབངས་ཉེར་ལྔ་གྲུབ་པའི་རྒྱལ། །རྩ་བའི་བླ་མ་བརྒྱུད་པར་བཅས། །མོས་གུས་གདུང་བས་གསོལ་བ་འདེབས། །ཕྱི་ཡི་བར་ཆད་ཕྱི་རུ་སོལ། །ནང་གི་བར་ཆད་ནང་དུ་སོལ། །གསང་བའི་བར་ཆད་དབྱིངས་སུ་སོལ། །ཡི་དམ་དབང་ཆེན་རྒྱུད་སྡེ་བཞི། །སྒྲོལ་མ་ཕག་མོ་རིགས་ལྔའི་ཚོགས། །ཡེ་ཤེས་ལས་གྲུབ་མ་མཁའ་འགྲོར། །མོས་གུས་གདུང་བས་གསོལ་བ་འདེབས། །ཕྱི་ཡི་བར་ཆད་ཕྱི་རུ་སོལ། །ནང་གི་བར་ཆད་ནང་དུ་སོལ། །གསང་བའི་བར་ཆད་དབྱིངས་སུ་སོལ། །དཔལ་མགོན་སྔགས་བདག་ཕྱག་བཞི་པ། །མ་མོ་སྔགས་སྲུང་དབྱིངས་ཀྱི་ཡུམ། །ཕོ་རྒྱུད་མོ་རྒྱུད་དམ་ཅན་ཚོགས། །ཆོས་སྐྱོང་སྲུང་མ་ཐམས་ཅད་ལ། །མོས་གུས་གདུང་བས་གསོལ་བ་འདེབས། །ཕྱི་ཡི་བར་ཆད་ཕྱི་རུ་སོལ། །ནང་གི་བར་ཆད་ནང་དུ་སོལ། །གསང་བའི་བར་ཆད་དབྱིངས་སུ་སོལ། །རྩ་གསུམ་ཀུན་འདུས་གུ་རུ་རྗེ། །ཆོས་སྐྱོང་ཀུན་འདུས་གུ་རུ་རྗེ། །རྗེ་བཙུན་པདྨ་འབྱུང་གནས་ལ། །གསོལ་བ་འདེབས་སོ་ཨོ་རྒྱན་རྗེ། །བྱིན་གྱིས་རློབས་ཤིག་པདྨ་འབྱུང༌། །མོས་གུས་གདུང་བའི་བུ་རྣམས་ལ། །སྒྲིབ་མེད་མཁྱེན་པའི་སྤྱན་གྱིས་གཟིགས། །ཐུགས་རྗེའི་མངའ་བས་དགོངས་པས་མཁྱེན། །ཚད་མེད་བདེ་བས་བྱིན་ཆེན་ཕོབ། །འཇིགས་བརྒྱད་དུས་མིན་འཆི་བ་ཟློག །བགེགས་དང་ལོག་འདྲེན་བར་ཆད་སོལ། །མི་མཐུན་ཚོགས་ཀུན་ཞི་གྱུར་ཅིག །ཚེ་དང་བསོད་ནམས་འདོད་པའི་ཚོགས། །ཆོས་དང་བསྟན་པ་དར་ཞིང་རྒྱས། །ཁམས་གསུམ་སྲིད་པ་དབང་འདུས་ཤིང༌། །བདག་གི་བསམ་པ་འགྲུབ་གྱུར་ཅིག །གནོད་བྱེད་གདོན་བགེགས་འཚེ་བའི་རྐྱེན། །མ་ལུས་མེད་ཅིང་བརླག་གྱུར་ཅིག །མ་ཧཱ་གུ་རུས་བྱིན་གྱིས་རློབས། །ལུས་ལ་བྱིན་རླབས་བདེ་བ་ཕོབ། །འཆི་མེད་འགྲུབ་པར་མཛད་དུ་གསོལ། །ངག་ལ་ནུས་པ་འབར་བ་དང༌། །བདེན་པ་འགྲུབ་པར་བྱིན་གྱིས་རློབས། །སེམས་ལ་ཏིང་འཛིན་འཕེལ་བ་དང༌། །སངས་རྒྱས་འགྲུབ་པར་བྱིན་གྱིས་རློབས། །ས་བཅུ་ལམ་ལྔ་མཐར་ཕྱིན་ནས། །རྡོ་རྗེ་འཆང་དང་དབྱེར་མེད་ཀྱི། །མཆོག་གི་གོ་འཕང་མྱུར་ཐོབ་ཤོག

།

ཅེས་བསྒོམ་སྡེ་ནང་ཆེན་པའི་སྡེ་ཕ་ཚེ་དབང་ཕྲིན་ལས་ཀྱི་ཐུགས་དམ་དུ་རིག་འཛིན་ཆེན་པོ་སྟག་ཤམ་ནུས་ལྡན་རྡོ་རྗེས་བསྒྲིགས་པའོ།། །།