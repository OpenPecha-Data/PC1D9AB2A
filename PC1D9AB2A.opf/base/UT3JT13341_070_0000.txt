)གཏེར་ཆེན་སྟག་ཤམ་ནུས་ལྡན་རྡོ་རྗེའི་ཟབ་གཏེར་བསྟན་པ་རྒྱས་པའི་སྨོན་ལམ་ལྷའི་རྔ་ཆེན་ཞེས་བྱ་བ་བཞུགས་སོ། །ན་མོ་གུ་རུ། མཁའ་ཁྱབ་ཞིང་བཞུགས་རྩ་གསུམ་རབ་འབྱམས་ཀྱི། །ཡེ་ཤེས་གཅིག་བསྡུས་དཀྱིལ་འཁོར་རྒྱ་མཚོའི་བདག །ལྷར་བཅས་སྲིད་དང་ཞི་བའི་གཙུག་གི་རྒྱན། །ཨོ་རྒྱན་མཚོ་སྐྱེས་རྡོ་རྗེས་ཤིས་པ་སྩོལ། །ལྔ་བརྒྱའི་ཐ་མར་གདུལ་དཀའི་སེམས་ཅན་རྣམས། །སྐྱོབས་མཛད་པད་འབྱུང་དངོས་སྣང་བསམ་གཏན་གླིང༌། །རིག་འཛིན་སྟག་ཤམ་ནུས་ལྡན་རྡོ་རྗེ་ཡི། །ཟབ་གཏེར་བསྟན་པ་མི་ནུབ་དར་རྒྱས་ཤོག །བསྐྱེད་དང་རྫོགས་པ་རྫོགས་པ་ཆེན་པོ་ཡི། །རྒྱུད་ལུང་མན་ངག་རྒྱ་མཚོ་བསྲུབ་པའི་བཅུད། །བླ་རྫོགས་ཐུགས་གསུམ་ནོར་བུའི་ལྷུན་པོ་ཡི། །ཟབ་གཏེར་བསྟན་པ་མི་ནུབ་དར་རྒྱས་ཤོག །པདྨ་གསུང་གི་སྒྲུབ་སྡེའི་ཡང་སྙིང་མཆོག །རིག་འཛིན་གྲུབ་ཐོབ་བྱེ་བའི་ཐུགས་ཁྲག་ནི། །ཡི་དམ་དབང་ཆེན་གསང་སྔགས་དགོངས་འདུས་ཀྱི། །ཟབ་གཏེར་བསྟན་པ་མི་ནུབ་དར་རྒྱས་ཤོག །བྱིན་རླབས་རྩ་བ་བླ་མ་ཞི་དྲག་དང༌། །དངོས་གྲུབ་འབྱུང་གནས་ཡི་དམ་ཞི་དང་ཁྲོ། །ཕྲིན་ལས་དཔལ་སྟེར་མཁའ་འགྲོ་ཆོས་སྐྱོང་གི །ཟབ་གཏེར་བསྟན་པ་མི་ནུབ་དར་རྒྱས་ཤོག །རྒྱུད་ཀྱི་བཤད་བཀའ་དབང་གི་ཆུ་བོ་དང༌། །གདམས་ངག་ཉམས་ལེན་སྒྲུབ་ཕྲིན་ཕྱག་བཞེས་བཅས། །སྔ་འགྱུར་བཀའ་བབ་ཆུ་བོ་བཞི་ལྡན་གྱི། །ཟབ་གཏེར་བསྟན་པ་མི་ནུབ་དར་རྒྱས་ཤོག །བསྙེན་སྒྲུབ་ཏིང་འཛིན་དཔག་བསམ་རྒྱས་པའི་རྩེར། །མཆོག་ཐུན་དངོས་གྲུབ་འབྲས་བུའི་ཁུར་གྱིས་ལྕི། །སེལ་མེད་བརྒྱུད་པའི་བྱིན་རླབས་འདོད་དགུ་འཇོ། །ཟབ་གཏེར་བསྟན་པ་མི་ནུབ་དར་རྒྱས་ཤོག །འདི་འཛིན་འཆད་སྤེལ་དཔེ་ཙམ་བཞུགས་པ་ཡི། །ཡུལ་ཕྱོགས་གང་དེར་ནད་མུག་མཚོན་འཁྲུག་ཞི། །ལྷ་མིན་ཀླ་ཀློ་བདུད་སྡེ་མཐར་བྱེད་པའི། །ཟབ་གཏེར་བསྟན་པ་མི་ནུབ་དར་རྒྱས་ཤོག །ཇི་སྲིད་འཁོར་བ་སྟོངས་པར་མ་གྱུར་པར། །དེ་སྲིད་དམ་པའི་ཆོས་འདི་མི་ནུབ་ཅིང༌། །སྨིན་ཅིང་གྲོལ་བའི་ཕྲིན་ལས་རླབས་པོ་ཆེ། །ཟབ་གཏེར་བསྟན་པ་མི་ནུབ་རྒྱས་པར་ཤོག

།གཏེར་འབྱིན་རྒྱ་མཚོའི་འཁོར་ལོས་བསྒྱུར་བ་ནི། །དཔལ་ཆེན་རྡོ་རྗེ་གྲོ་ལོད་སྟག་ཤམ་རྗེའི། །ཟབ་གཏེར་བསྟན་པ་འཛམ་གླིང་ཁྱབ་པ་དང༌། །ཕྱོགས་དུས་ཀུན་ཁྱབ་བཀྲ་ཤིས་བདེ་ལེགས་ཤོག །ཞེས་པའང་མཚོ་ཁ་བླ་མ་ལུང་དང་རྟོགས་པའི་དབང་ཕྱུག་སྐལ་བཟང་འགྱུར་མེད་ནས་བཀྲ་ཤིས་པའི་ལྷ་རྫས་རིན་གཉིས་ཀྱི་མེ་ཏོག་བཅས་གསུང་བསྐུལ་ངོར། མཁྱེན་བརྩེའི་སྤྲུལ་མིང་འཛིན་པ་ཆོས་ཀྱི་བློ་གྲོས་པས་གསོལ་བ་བཏབ་པ་དགེ་ལེགས་སུ་གྱུར་ཅིག། །།